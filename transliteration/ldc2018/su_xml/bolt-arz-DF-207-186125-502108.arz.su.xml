<multipost id="bolt-arz-DF-207-186125-502108" language="Arabic">
<post id="bolt-arz-DF-207-186125-502108_p1">
<su id="bolt-arz-DF-207-186125-502108_p1_su1">
 سلام عليكم ورحمة الله
</su>
<su id="bolt-arz-DF-207-186125-502108_p1_su2">
 دي مش بنتي
</su>
<su id="bolt-arz-DF-207-186125-502108_p1_su3">
 ندخل في التوبيك
</su>
<su id="bolt-arz-DF-207-186125-502108_p1_su4">
 حد سمع الجملة دي قبل كدا
</su>
<su id="bolt-arz-DF-207-186125-502108_p1_su5">
 عقبال بناتكم
</su>
<su id="bolt-arz-DF-207-186125-502108_p1_su6">
 بنتي اتحجبت
</su>
<su id="bolt-arz-DF-207-186125-502108_p1_su7">
 أكيد اتسمعت كتير
</su>
<su id="bolt-arz-DF-207-186125-502108_p1_su8">
 خاصة مع دخول أي بنت مرحلة إعدادي وبلوغها في الوقت دا
</su>
<su id="bolt-arz-DF-207-186125-502108_p1_su9">
 ولو مكنش في إعدادي تبقى في ثانوي بالكتير
</su>
<su id="bolt-arz-DF-207-186125-502108_p1_su10">
 طيب ماشي في ايه
</su>
<su id="bolt-arz-DF-207-186125-502108_p1_su11">
 معترض على ايه
</su>
<su id="bolt-arz-DF-207-186125-502108_p1_su12">
 أقول لك معترض عليه
</su>
<su id="bolt-arz-DF-207-186125-502108_p1_su13">
 بنت لسه في أولى ابتدائي وأهلها لبسوها الحجاب
</su>
<su id="bolt-arz-DF-207-186125-502108_p1_su14">
 وبنت لسه في 4 ابتدائي وارتدت النقاب
</su>
<su id="bolt-arz-DF-207-186125-502108_p1_su15">
 حد فهم أقصد ايه
</su>
<su id="bolt-arz-DF-207-186125-502108_p1_su16">
 الحجاب في سن الأطفال ليه وعشان ايه
</su>
<su id="bolt-arz-DF-207-186125-502108_p1_su17">
 هي الطفلة دي تفهم ايه عشان نقول لها اتحجبي
</su>
<su id="bolt-arz-DF-207-186125-502108_p1_su18">
 بعدين لما يبقى دخول البنات المعاهد الأزهرية مشروط بلبس الحجاب للبنت ليه لأنه تعليم ديني
</su>
<su id="bolt-arz-DF-207-186125-502108_p1_su19">
 فهل دا من الدين أصلا ؟؟
</su>
<su id="bolt-arz-DF-207-186125-502108_p1_su20">
 تعالوا نضحك بقى
</su>
<su id="bolt-arz-DF-207-186125-502108_p1_su21">
 معهد ديني أزهري
</su>
<su id="bolt-arz-DF-207-186125-502108_p1_su22">
 طبعا طالبات المعهد لابسين الحجاب
</su>
<su id="bolt-arz-DF-207-186125-502108_p1_su23">
 ماشي مش معترضين
</su>
<su id="bolt-arz-DF-207-186125-502108_p1_su24">
 نعديها
</su>
<su id="bolt-arz-DF-207-186125-502108_p1_su25">
 بس لما تتسأل عميدة المعهد
</su>
<su id="bolt-arz-DF-207-186125-502108_p1_su26">
 بأقول تاني عميدة المعهد
</su>
<su id="bolt-arz-DF-207-186125-502108_p1_su27">
 ليه البنات تلبس الحجاب في السن دا
</su>
<su id="bolt-arz-DF-207-186125-502108_p1_su28">
 فتكون إجابتها لأنه اتذكر في كتاب الله آية بتقول " النص من الآية 59 من سورة الأحزاب "
</su>
<su id="bolt-arz-DF-207-186125-502108_p1_su29">
 المشكلة مش في الإجابة وهل هي فاهمة الآية صح ولا لأ
</su>
<su id="bolt-arz-DF-207-186125-502108_p1_su30">
 المشكلة إنها معرفتش تقول الآية !!!!
</su>
<su id="bolt-arz-DF-207-186125-502108_p1_su31">
 حاولت تتلوها اتلغبطت فيها
</su>
<su id="bolt-arz-DF-207-186125-502108_p1_su32">
 ومش احترمت عدم حفظها للآية
</su>
<su id="bolt-arz-DF-207-186125-502108_p1_su33">
 لأ قعدت تحاول تفتكرها وتألف فيها !!
</su>
<su id="bolt-arz-DF-207-186125-502108_p1_su34">
 وفي النهاية مسكت المصحف وطلعت الآية وبعدين بدأت تقرأها
</su>
<su id="bolt-arz-DF-207-186125-502108_p1_su35">
 وتعالوا بقى وهي بتقرا لا تجويد ولا حتى تشكيل ولا مخارج حروف صح
</su>
<su id="bolt-arz-DF-207-186125-502108_p1_su36">
 آدي عميدة معهد أزهري من المفترض إنها أمينة على تعليم بنات أصول دينهم
</su>
<su id="bolt-arz-DF-207-186125-502108_p1_su37">
 بجد قمة المأساة
</su>
<su id="bolt-arz-DF-207-186125-502108_p1_su38">
 ونوصل للمأساة الأكبر
</su>
<su id="bolt-arz-DF-207-186125-502108_p1_su39">
 إن مفهوم الحجاب في الشعب المصري وصل إنه مجرد قطعة قماش تغطي الرأس
</su>
<su id="bolt-arz-DF-207-186125-502108_p1_su40">
 وفي أكبر صرح ديني في المنطقة بصم وأيد تطبيق المفهوم دا بدخول بنات - لا يفقهن في الدين والدنيا شئيا - المعاهد الأزهرية
</su>
<su id="bolt-arz-DF-207-186125-502108_p1_su41">
 وفي دماغهم من البداية إن البنت حجابها بس لشعرها
</su>
<su id="bolt-arz-DF-207-186125-502108_p1_su42">
 عشان كدا قلت لها تتحجب قبل ما تدخل المعهد
</su>
<su id="bolt-arz-DF-207-186125-502108_p1_su43">
 بنقتل أجمل لحظات طفولة هتعيشها أي بنت بدون ما ندري
</su>
<su id="bolt-arz-DF-207-186125-502108_p1_su44">
 بنحط مفاهيم غلط وإحنا أصلا مفاهيمنا عايزة تتصلح
</su>
<su id="bolt-arz-DF-207-186125-502108_p1_su45">
 وأكبر مثال عميدة المعهد الأزهري
</su>
<su id="bolt-arz-DF-207-186125-502108_p1_su46">
 الموضوع مش اعتراض على سياسة الأزهر
</su>
<su id="bolt-arz-DF-207-186125-502108_p1_su47">
 لكنه مثال اتحط قدامي وحبيت أعرضه
</su>
<su id="bolt-arz-DF-207-186125-502108_p1_su48">
 لكن الاعتراض الأكبر بالموضوع على مفاهيم شعب مجتمع شرقي تجاه جزء من دينه
</su>
<su id="bolt-arz-DF-207-186125-502108_p1_su49">
 وعلى فرحة آباء وأمهات بارتداء بناتهم للحجاب والنقاب في سن من المفترض أن تعي تلك البنات أنهن غير محاسبات فيه
</su>
<su id="bolt-arz-DF-207-186125-502108_p1_su50">
 ومن المفترض إنهن بعد كدا هيطلعوا يفهمن بنتهن يعني ايه حجاب وتلبسه امتى
</su>
<su id="bolt-arz-DF-207-186125-502108_p1_su51">
 وايه الفرق بين طفلة وامرأة بالغة
</su>
<su id="bolt-arz-DF-207-186125-502108_p1_su52">
 ونرجع نقول جيل مش فاهم دينه وإحنا اللي من الأساس مربينه
</su>
<su id="bolt-arz-DF-207-186125-502108_p1_su53">
 إني أحب الـ حـيـاهـ التي وهبني إياها الله.. ليس لأنها جميلة بحد ذاتها
</su>
<su id="bolt-arz-DF-207-186125-502108_p1_su54">
 ولكن لأن الله بنفسه يراقبها.. ويحرسها.. ويحفظها.. وينعم عليها
</su>
<su id="bolt-arz-DF-207-186125-502108_p1_su55">
 ♥ اللهم اجعلها لـي كما أحب ♥
</su>
</post>
<post id="bolt-arz-DF-207-186125-502108_p3">
<su id="bolt-arz-DF-207-186125-502108_p3_su1">
 طيب سريعا لاستعجالي ::
</su>
<su id="bolt-arz-DF-207-186125-502108_p3_su2">
 طبعا اؤيد حضرتك في ان اساسا مفهوم الحجاب اتغير تماماحتى للكبار واظن صورة الحجاب اللي موجود في الشوارع والمحلات حاليا اكبر دليل انه فعلا قماش على الرأس ومش مهم البقية
</su>
<su id="bolt-arz-DF-207-186125-502108_p3_su3">
 نقطة اننا نخلي الاطفال مثلا في ابتدائي يلبسوا الحجاب وهما مش فاهمين طعا انا ضدها
</su>
<su id="bolt-arz-DF-207-186125-502108_p3_su4">
 بس رغم ذلك مش معناه اني اسيبها لحد ما تكون مكلفة وهتحاسب عشان تلبسوا
</su>
<su id="bolt-arz-DF-207-186125-502108_p3_su5">
 العكس انا شايقة المفترض تتعود تلبسوا ولو مش بشكل نهائي قبل تكليفها
</su>
<su id="bolt-arz-DF-207-186125-502108_p3_su6">
 انما لو اساسا الطفلة عاوزة تلبس حجاب ((( هي اللي عاوزة )))
</su>
<su id="bolt-arz-DF-207-186125-502108_p3_su7">
 وراجعتها كذا مرة في موقفها
</su>
<su id="bolt-arz-DF-207-186125-502108_p3_su8">
 خلاص هخليها تلبسوا مش هاقولها لا..
</su>
<su id="bolt-arz-DF-207-186125-502108_p3_su9">
 بس طبعا مش طفلة مثلا عندها 6 سنين لانها بتكون مش مدركة وعاوزة تجرب بس مثلا في اعدادي---
</su>
<su id="bolt-arz-DF-207-186125-502108_p3_su10">
 نقطة المعاهد الازهرية
</su>
<su id="bolt-arz-DF-207-186125-502108_p3_su11">
 للاسف في قصور كبير مش بس في موضوع الحجاب
</su>
<su id="bolt-arz-DF-207-186125-502108_p3_su12">
 في حاجات كتير وفي تعامل بروتينية شديدة
</su>
</post>
<post id="bolt-arz-DF-207-186125-502108_p4">
<su id="bolt-arz-DF-207-186125-502108_p4_su1">
 بنات كتيره في مدارس اسلاميه بيلبسوهم حجاب من الكي جي
</su>
<su id="bolt-arz-DF-207-186125-502108_p4_su2">
 ولما بيخرجوا من المدرسه تلاقيهم خلعوا الحجاب لحد سن كبير يعني ثانوي مثلا
</su>
<su id="bolt-arz-DF-207-186125-502108_p4_su3">
 ساعات كتيره امشي في الشارع الاقي طفله مكملتش 5 سنين ولابسه اسدال مثلا بصراحه منظر بيستفزني جدا
</su>
<su id="bolt-arz-DF-207-186125-502108_p4_su4">
 المفروض اننا نسيب الاطفال يعيشوا سنهم
</su>
<su id="bolt-arz-DF-207-186125-502108_p4_su5">
 مش نلبسها حجاب من 3 سنين ونقول عشان تتعود عليه
</su>
<su id="bolt-arz-DF-207-186125-502108_p4_su6">
 هتتعود علي ايه هيا بتبقي لسه فاهمه حاجه اصلا
</su>
<su id="bolt-arz-DF-207-186125-502108_p4_su7">
 هما كده بيقتلوا براءه الاطفال وحقهم انهم يعيشوا سنهم ويستمتعوا بيه
</su>
<su id="bolt-arz-DF-207-186125-502108_p4_su8">
 مانسيبها تعيش سنها وبعدين لما تبقي المفروض تلبسه نفهمها ليه البنت بتلبسه و نفهمها دينها صح
</su>
<su id="bolt-arz-DF-207-186125-502108_p4_su9">
 عشان تنبقي عارفه قيمته بجد وتعمل بيه مش مجرد حجاب علي راسها وخلاص
</su>
<su id="bolt-arz-DF-207-186125-502108_p4_su10">
 وظني فيك ياربي جميل.. فحقق يا الهي حسن ظني
</su>
</post>
<post id="bolt-arz-DF-207-186125-502108_p5">
<su id="bolt-arz-DF-207-186125-502108_p5_su1">
 عودا حميدا 
</su>
<su id="bolt-arz-DF-207-186125-502108_p5_su2">
 موضوع مهم جدااا على فكره وانا من اكتر الناس الى بضايق لما اشوف بنوته صغيره لابسه الحجاب
</su>
<su id="bolt-arz-DF-207-186125-502108_p5_su3">
 كفايه اصلا ارتدائها الحجاب بيكون مفاهيم غلط كتيره عن الاسلام فى دمغها,,
</su>
<su id="bolt-arz-DF-207-186125-502108_p5_su4">
 المشكله فعلا بتكون فى فهم الاسلام الغير صحيح للوالدين..
</su>
<su id="bolt-arz-DF-207-186125-502108_p5_su5">
 وده للاسف صعب تغيره بس مش مستحيل,,
</su>
<su id="bolt-arz-DF-207-186125-502108_p5_su6">
 معترضه على جزء فى الموضوع 
</su>
<su id="bolt-arz-DF-207-186125-502108_p5_su7">
 ان حضرتك جبت مثال لموضوع مديره الازهر..
</su>
<su id="bolt-arz-DF-207-186125-502108_p5_su8">
 ممكن كنا وصلنا الهدف من غير منقول كده 
</su>
<su id="bolt-arz-DF-207-186125-502108_p5_su9">
 المفهوم الاساسى غايب عن ناس كتير للاسف,,
</su>
<su id="bolt-arz-DF-207-186125-502108_p5_su10">
 شموليه الاسلام.. و الفكر العلمانى -فصل الدين عن الدنيا- سعات كتير الناس بتطبقه !!
</su>
<su id="bolt-arz-DF-207-186125-502108_p5_su11">
 على فكره دلوقتى فيه ازهرى انجلش وده افضل من اى مدارس خاصه او لغات..
</su>
<su id="bolt-arz-DF-207-186125-502108_p5_su12">
 حلوه اووى,,
</su>
<su id="bolt-arz-DF-207-186125-502108_p5_su13">
 استغفر الله العظيم واتوب اليه..
</su>
<su id="bolt-arz-DF-207-186125-502108_p5_su14">
 حنين الى الماضي :)
</su>
</post>
</multipost>
