<multipost id="bolt-arz-DF-207-186125-305911" language="Arabic">
<post id="bolt-arz-DF-207-186125-305911_p1">
<su id="bolt-arz-DF-207-186125-305911_p1_su1">
 ده مش سؤال إستنكاري..
</su>
<su id="bolt-arz-DF-207-186125-305911_p1_su2">
 يعني مش مقصود منه أقولك : ما تسيب الراجل في حاله.. الله.. إيه اللي مدايقك في إنه يبقى ريس ؟
</su>
<su id="bolt-arz-DF-207-186125-305911_p1_su3">
 مستكرينها عليه ليه يا جدعان.. ماهو شاب زي الفل أهو.. لا ناقصه إيد و لا رجل عشان ما يترشحش للرياسة
</su>
<su id="bolt-arz-DF-207-186125-305911_p1_su4">
 ما تردش عليا و تقولي ماحنا كلنا شباب زي الفل إشمعنا هو اللي يبقى ريس
</su>
<su id="bolt-arz-DF-207-186125-305911_p1_su5">
 عشان أنا أساساً مش قصدي أستنكر عليك شعورك بالرفض و الغضب من فكرة ان مبارك الصغير يبقى الريس
</su>
<su id="bolt-arz-DF-207-186125-305911_p1_su6">
 السؤال عايز يعرف إنت ليه رافض ؟
</su>
<su id="bolt-arz-DF-207-186125-305911_p1_su7">
 سمعتش إنت أبدا الحاشية اللي حوالين جلاله الملك حسني مبارك من سياسين و مفكرين و صحفيين و إعلاميين و هما بيسألو نفس السؤال بنفس الدهشة المصطنعة :
</su>
<su id="bolt-arz-DF-207-186125-305911_p1_su8">
 إيه المشكلة لما ابن الرئيس يترشح للرئاسة و يكسب بالانتخاب ؟
</su>
<su id="bolt-arz-DF-207-186125-305911_p1_su9">
 أنا ما بسألش السؤال بنفس الايموشن و التمثيل بتاعهم..
</su>
<su id="bolt-arz-DF-207-186125-305911_p1_su10">
 أنا بسأل على سيراميكة ( باعتبار اننا بنتكلم على الرياسة و شغل البلاط و الجبس ده مش مكانه هنا )
</su>
<su id="bolt-arz-DF-207-186125-305911_p1_su11">
 إيه المشكلة لما جمال مبارك يترشح للرئاسة و يكسب بالتزوير ، و احنا كلنا فاهمين اننا معندناش انتخابات اساسا
</su>
<su id="bolt-arz-DF-207-186125-305911_p1_su12">
 هل مشكلتك في التزوير ؟
</su>
<su id="bolt-arz-DF-207-186125-305911_p1_su13">
 طب ماهي إنتخابات مجلس الشعب إتزورت
</su>
<su id="bolt-arz-DF-207-186125-305911_p1_su14">
 و انتخابات 2010 هتتزور ( لان المقدمات تؤدي الى النتائج )
</su>
<su id="bolt-arz-DF-207-186125-305911_p1_su15">
 بل يا عمي طول عمر إستفتاءات الرئاسة بتتضرب
</su>
<su id="bolt-arz-DF-207-186125-305911_p1_su16">
 إشمعنا التزويراية بتاعت جمال اللي رافضها ؟
</su>
<su id="bolt-arz-DF-207-186125-305911_p1_su17">
 طب بلاش.. هل مشكلتك في جمال نفسه ؟
</su>
<su id="bolt-arz-DF-207-186125-305911_p1_su18">
 و شايف زي منا شايفة إنه أمين لجنة السياسات ، يعني في إيديه كل حاجة تقريباً
</su>
<su id="bolt-arz-DF-207-186125-305911_p1_su19">
 و لو كان عايز يغير و لا يصلح كان صلح
</su>
<su id="bolt-arz-DF-207-186125-305911_p1_su20">
 ده بالعكس ده لما بيتكلم بيطلع يدافع عن اداء الحكومة و عن رجال الاعمال و عن انجازات الحزب الوطني
</su>
<su id="bolt-arz-DF-207-186125-305911_p1_su21">
 طب ماهو لو احنا فضلنا متبنين سياسة الاعتراض و الدعاء على الظالمين بدون اي خطوة عشان نبعدهم عن حياتنا عمر ما هيجيلنا حد هو اللي ينتشلنا بقى و يرجع لنا المجد و.... الخُ ـرافات دي
</su>
<su id="bolt-arz-DF-207-186125-305911_p1_su22">
 مش عشان حاجة.. بس الفساد بقى أكبر من إن تغيير الرئيس يغير الوضع
</su>
<su id="bolt-arz-DF-207-186125-305911_p1_su23">
 و الوضع الحالي مش هيتغير أبدا و الناس مكتفية بالكره بالقلب و الرفض باللسان و النوم بالجوارح
</su>
<su id="bolt-arz-DF-207-186125-305911_p1_su24">
 سواء بقى جه جمال جه عمر سليمان.. ييجي اللي ييجي..
</su>
<su id="bolt-arz-DF-207-186125-305911_p1_su25">
 طالما احنا عايزين ننام يبقى تمتع بالسئ فالقادم أسوأ
</su>
<su id="bolt-arz-DF-207-186125-305911_p1_su26">
 فبتفلها في وش جمال ليه.. انت ملكش طموح و مش عايز تغير.. هو له.. ما تسيبه
</su>
<su id="bolt-arz-DF-207-186125-305911_p1_su27">
 و لا هو حقد و خلاص
</su>
<su id="bolt-arz-DF-207-186125-305911_p1_su28">
 و لا إنت تقرب لمفكرين حركة كفاية اللي عايزين يعملوا مظاهر تحت عنوان " مصر مش عزبة "
</su>
<su id="bolt-arz-DF-207-186125-305911_p1_su29">
 على أساس إن المشكلة الأساسية في ان الحكم في مصر ما ينفعش يثورث
</su>
<su id="bolt-arz-DF-207-186125-305911_p1_su30">
 يا جماعة معلش يعني إشمعنا الريس ؟
</su>
<su id="bolt-arz-DF-207-186125-305911_p1_su31">
 ماهو على رأي كريم عبد العزيز إبن الدكتور بيطلع دكتور و إبن تاجر المخدرات بيطلع تاجر مخدرات
</su>
<su id="bolt-arz-DF-207-186125-305911_p1_su32">
 ( انتهى كلام كيمو ) و ازود عليه
</su>
<su id="bolt-arz-DF-207-186125-305911_p1_su33">
 و ابن الممثل بيطلع ممثل و ابن لعيب الكورة بيطلع لعيب كورة و ابن الوزير بيطلع وزير ( راجع شجره عائلات غالي و محي الدين )
</su>
<su id="bolt-arz-DF-207-186125-305911_p1_su34">
 ده حتى في المعارضة يا جدع.. ابن المعارض بيطلع معارض
</su>
<su id="bolt-arz-DF-207-186125-305911_p1_su35">
 إشمعنى الرييييييييس ؟
</su>
<su id="bolt-arz-DF-207-186125-305911_p1_su36">
 يقول الفيلسوف الفرنسى مونتسكيو فى كتابه «روح القوانين» أن هناك ثلاث أشكال للحكومات هى:
</su>
<su id="bolt-arz-DF-207-186125-305911_p1_su37">
 الجمهورية التى يقوم فيها الشعب على شئون الحكم بواسطة ممثليه
</su>
<su id="bolt-arz-DF-207-186125-305911_p1_su38">
 والملكية حيث الحكم لفرد واحد يقوم عليه طبقا لقوانين قائمة
</su>
<su id="bolt-arz-DF-207-186125-305911_p1_su39">
 والاستبداد أو حكم الفرد الذى لا يلتزم فى ممارسته للسلطة بالقانون، وإنما إرادته وهواه هما القانون.
</su>
<su id="bolt-arz-DF-207-186125-305911_p1_su40">
 فـ إنت إيه اللي مزعلك في إننا نعمل سبق تاريخي و نجمع التلت أشكال :
</su>
<su id="bolt-arz-DF-207-186125-305911_p1_su41">
 يبقى إسمنا جمهورية ، و فعلياً دولة إستبداد ، و مستقبلا ملكية و نورث الحكم
</su>
<su id="bolt-arz-DF-207-186125-305911_p1_su42">
 طب ده حتى تتحسبلنا إنجاز بدل ما احنا كبير انجازاتنا جونين في ماتش كورة
</su>
<su id="bolt-arz-DF-207-186125-305911_p1_su43">
 و حياة ولادك تجيبلي سبب لايق عليك و على حياتك و على دماغك اللي كبرتها لحد لما مبقتش بتعرف تقلع التيشيرت
</su>
<su id="bolt-arz-DF-207-186125-305911_p1_su44">
 سبب واحد يقنعني ان جمال ما ينفعش يبقى الريس
</su>
<su id="bolt-arz-DF-207-186125-305911_p1_su45">
 تم تحرير المشاركة بواسطة مِنّةُ الله : Dec 3 2009, 06:04 PM
</su>
<su id="bolt-arz-DF-207-186125-305911_p1_su46">
 اللهم لاسهل إلا ماجعلته سهلاً..
</su>
<su id="bolt-arz-DF-207-186125-305911_p1_su47">
 وأنت تجعل الحَزَن إذا شئت.. سهلاً..
</su>
</post>
<post id="bolt-arz-DF-207-186125-305911_p4">
<su id="bolt-arz-DF-207-186125-305911_p4_su1">
 موضوع ملعبك 
</su>
<su id="bolt-arz-DF-207-186125-305911_p4_su2">
 بداية : كمعارض للتوريث
</su>
<su id="bolt-arz-DF-207-186125-305911_p4_su3">
 لو هي على الانتخابات أنا معنديش مشكلة إن جمال مبارك يترشح لانتخابات الرئاسة ويكسب فيها كمان
</su>
<su id="bolt-arz-DF-207-186125-305911_p4_su4">
 المشكلة مشكلة تكافؤ الفرص
</su>
<su id="bolt-arz-DF-207-186125-305911_p4_su5">
 يعني اللي هيخلي جمال مبارك يترشح للانتخابات هل هيسمح للمعارضين (الحقيقيين ) بالترشح للانتخابات ؟
</su>
<su id="bolt-arz-DF-207-186125-305911_p4_su6">
 وهل احنا أصلا عندنا منظومة انتخابية عادلة تتيح للناخب معرفة المرشحين وانتخابهم دون بلطجة أو تزوير لإرادته ؟
</su>
<su id="bolt-arz-DF-207-186125-305911_p4_su7">
 هل المواطن أصلا عنده إيمان إن صوته الانتخابي ممكن يغير حاجة في البلد ؟
</su>
<su id="bolt-arz-DF-207-186125-305911_p4_su8">
 الحقيقة إن الناخب بيبقى غالبا يائس لأنه مؤمن مسبقا إن صوته هيتزور لا محالة (واللي هما عايزينه هينجح غصب عن أي حد)
</su>
<su id="bolt-arz-DF-207-186125-305911_p4_su9">
 وفي نفس الوقت عنده شعور بالخوف من مجرد الاقتراب من اللجنة الانتخابية بسبب أعمال البلطجة وإرهاب الناخبين وعمليات منع دخول المواطنين للجان إلا من كان حاملا لشعار الحزب الوطني على صدره
</su>
<su id="bolt-arz-DF-207-186125-305911_p4_su10">
 وإن كان هذا الشعور حسينا إنه تضاءل خصوصا بعد ما شوفنا منظر الناس اللي كانت مصممة على دخول اللجان في انتخابات مجلس الشعب 2005 حتى لو من سلم من شباك الحمام
</su>
<su id="bolt-arz-DF-207-186125-305911_p4_su11">
 لكن تيقنا إن كل دا كان صحوة بسيطة جدا بعد ما حدث كالعادة في استفتاء تعديل الدستور
</su>
<su id="bolt-arz-DF-207-186125-305911_p4_su12">
 في نفس الوقت طريقة الترشيح اللي متفصلة تماما على إنه مفيش مرشح يستحق نزول الانتخابات الرئاسية أمام مرشح الحزب الوطني غير زعماء الأحزاب الورقية
</su>
<su id="bolt-arz-DF-207-186125-305911_p4_su13">
 في بلد حكومتها بتعتقل المعارضين للنظام دون تهم واضحة ، وتعتقل مؤيديهم كلما اقترب أي موعد انتخابات
</su>
<su id="bolt-arz-DF-207-186125-305911_p4_su14">
 وفي نفس الوقت الإعلام والصحافة المسماة عبثا بالقومية وهي أصلا حكومية تتبنى رؤى (إن صح تسميتها رؤى) 
</su>
<su id="bolt-arz-DF-207-186125-305911_p4_su15">
 الحزب الحاكم مغتصب السلطة في البلاد لما يفتعل أي أزمة أو حملة لتشويه معارضي النظام ويبدأ كتاب أمثال كرم جبر وأسامة سرايا وأحمد موسى وعبد الله كمال ومحمد علي إبراهيم في مهاجمة كل المعارضين للنظام واتهامهم بالعمالة تارة لأمريكا وتارة لإيران وتارة لإسرائيل وتارة لتركيا وتارة للخليج وووو.... إلخ
</su>
<su id="bolt-arz-DF-207-186125-305911_p4_su16">
 وغير دا كتير أوي
</su>
<su id="bolt-arz-DF-207-186125-305911_p4_su17">
 لو الأوضاع دي كلها اتصلحت وبقى من حق المعارضين الفعليين أن يمارسوا حقهم بالترشح بتكوين أحزاب أو الترشح لانتخابات الرئاسة بدون الطرق الغريبة التي تكمن في جمع توقيع عدد كبير من أعضاء البرلمان الذين ينتمون أصلا للحزب الحاكم.. يعني أروح أستأذن من خصمي عشان أنزل قدامه !!
</su>
<su id="bolt-arz-DF-207-186125-305911_p4_su18">
 لو كل الأمور دي اتظبطت وبقى فيه عدالة فعلا في الترشح والانتخاب دون أي إرهاب جسدي أو معنوي أو تزوير للنتائج وحصل وفاز جمال مبارك يبقى أنا هنا لا يحق لي الاعتراض على فوزه لأنه هنا دخل واترشح بالطرق الشرعية وفاز في انتخابات نزيهة أمام مرشحين حقيقيين
</su>
<su id="bolt-arz-DF-207-186125-305911_p4_su19">
 لي عودة بإذن الله للرد على باقي النقاط
</su>
<su id="bolt-arz-DF-207-186125-305911_p4_su20">
 تم تحرير المشاركة بواسطة كونـان : Dec 3 2009, 07:41 PM
</su>
</post>
<post id="bolt-arz-DF-207-186125-305911_p6">
<su id="bolt-arz-DF-207-186125-305911_p6_su1">
 ممممممممم
</su>
<su id="bolt-arz-DF-207-186125-305911_p6_su2">
 هوه موضوع حقيقة جميل.. وكنا انا وزملائي بنتناقش فيه من يومين
</su>
<su id="bolt-arz-DF-207-186125-305911_p6_su3">
 بس كان في صورة أخرى
</su>
<su id="bolt-arz-DF-207-186125-305911_p6_su4">
 ايه احساسك لو قمت من النوم الصبح لقيت جمال ماسك البلد ؟؟؟!!!
</su>
<su id="bolt-arz-DF-207-186125-305911_p6_su5">
 وبما ان السؤال هنا.. ايه اللي مدايقك في إن جمال مبارك يبقى الريس ؟؟
</su>
<su id="bolt-arz-DF-207-186125-305911_p6_su6">
 هخليني في أصل الموضوع وأرد على السؤال بسؤال
</su>
<su id="bolt-arz-DF-207-186125-305911_p6_su7">
 وهوه مين اللي مدايق من ان جمال مبارك يبقى الريس
</su>
<su id="bolt-arz-DF-207-186125-305911_p6_su8">
 يعني هل بتوع الحزب الوطني ؟؟ أكيييييييييييد لأ
</su>
<su id="bolt-arz-DF-207-186125-305911_p6_su9">
 ولا المعارضة ؟؟ ما هيه لو كده فالمعارضة مش معترضة على ده بس ومش أول ولا آخر قرار يعترضوا عليه
</su>
<su id="bolt-arz-DF-207-186125-305911_p6_su10">
 ولا الشعب - الغلبان - ؟؟ وانا واحد من الناس مش شايف الشعب بيفكر في النقطة دي أصلا.. كل واحد ملهي بلقمة عيشه ومش فاضي يفكر
</su>
<su id="bolt-arz-DF-207-186125-305911_p6_su11">
 طيب طيب
</su>
<su id="bolt-arz-DF-207-186125-305911_p6_su12">
 نرجع لنقطة أكبر أهمية
</su>
<su id="bolt-arz-DF-207-186125-305911_p6_su13">
 انا ايه سبب اعتراضي على جمال مبارك
</su>
<su id="bolt-arz-DF-207-186125-305911_p6_su14">
 أولا : انه هايجي بالتزوير زيه زي والده ولو حضرتك بتقولي ان التزوير ده مش أول مرة يحصل وانا بردو مش اول مرة أعترض عليه 
</su>
<su id="bolt-arz-DF-207-186125-305911_p6_su15">
 ثانيا : مين جمال ده اللي هايحكمني.. ابن الريس اللي متربي طول عمره بره مصر ومتعلم بره مصر وكمان شغله كان بره مصر
</su>
<su id="bolt-arz-DF-207-186125-305911_p6_su16">
 يعني لا شاف الشعب ولا عرف تقاليده ولا حتى اتعلم زينا.. هايعرف يحل مشاكلنا ولا يحكمنا ازاي  
</su>
<su id="bolt-arz-DF-207-186125-305911_p6_su17">
 ثالثا : لماذا نطرح السؤال ده.. ويوم ما واحد من الاخوان يشاور نفسه يترشح للرئاسة.. يقولوا شوفوا الاخوان بتوع مناصب
</su>
<su id="bolt-arz-DF-207-186125-305911_p6_su18">
 سبحان الله.. وليه منقولش جمال بتاع مناصب.. وليه هيه حرام علينا حلال عليه
</su>
<su id="bolt-arz-DF-207-186125-305911_p6_su19">
 طيب يمكن الاخوان في اتنين ممكن يختلفوا عليهم.. واحد شايف انهم بيعملوا لمصلحة البلد.. وواحد شايف انهم مش بيعملوا لصالح البلد
</su>
<su id="bolt-arz-DF-207-186125-305911_p6_su20">
 ولكن جمال لا اختلاف عليه انه عمره ما عمل حاجه لصالح البلد.. حتى بتوع حزب المصالح.. كل واحد من داخل نفسه مش عاجبه.. بس عايز يفضل قاعد في الكرسي بتاعه فبيزمر ويطبل
</su>
<su id="bolt-arz-DF-207-186125-305911_p6_su21">
 طيب واحد فيه كل ده.. أوافق عليه بأي شكل !!!!!!!!!
</su>
<su id="bolt-arz-DF-207-186125-305911_p6_su22">
 انا شايف مشكلتي في التزوير أولا وفي شخص جمال ثانيا وفي ان مصر فعلا مش عزبة.. أظن اننا لحد الآن جمهورية.. وليست مملكة عشان يتحكموا فينا
</su>
<su id="bolt-arz-DF-207-186125-305911_p6_su23">
 إذا كان الوضع الحالي بالمنظر ده فمش معناه ان دي ديمقراطية.. هوه وضع غلط تحت مسمى سامي
</su>
<su id="bolt-arz-DF-207-186125-305911_p6_su24">
 ولنا عودة مرة أخرى
</su>
<su id="bolt-arz-DF-207-186125-305911_p6_su25">
 ما ترك لي الحق من صديق
</su>
</post>
</multipost>
