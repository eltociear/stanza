<multipost id="bolt-arz-DF-210-186177-3025668" language="Arabic">
<post id="bolt-arz-DF-210-186177-3025668_p1">
<su id="bolt-arz-DF-210-186177-3025668_p1_su1">
 اكيد كتير منكم زيي كده محتارين ومدايقين من احوال مصر 
</su>
<su id="bolt-arz-DF-210-186177-3025668_p1_su2">
 لما بتكلم مع اصحابي عشان احاول افهم حقيقة ال بيحصل ومين الصح ومين الغلط.... حيرتي بتزيد 
</su>
<su id="bolt-arz-DF-210-186177-3025668_p1_su3">
 ال يتكلم بكلام يأيد فيه المجلس العسكري والشرطة.... بعد ساعة بلاقيه بيقول حاجات تانية ضدهم 
</su>
<su id="bolt-arz-DF-210-186177-3025668_p1_su4">
 وال بيأيد الثوار.... بعد ساعة بلاقيه يقول كلام ضدهم 
</su>
<su id="bolt-arz-DF-210-186177-3025668_p1_su5">
 اتكلم مع الاهل.... الاقي نفس الحكاية ( ما عدا عمي وبس.... ضد المجلس العسكري ع طول الخط )
</su>
<su id="bolt-arz-DF-210-186177-3025668_p1_su6">
 ولما اسمع كلام المؤيدين للمجلس العسكري.... الاقيه كلام مقنع 
</su>
<su id="bolt-arz-DF-210-186177-3025668_p1_su7">
 ولما اسمع كلام المعارضين.... الاقيه مقنع برده 
</su>
<su id="bolt-arz-DF-210-186177-3025668_p1_su8">
 ولما اسمع كلام عمي الرافض للمجلس العسكري باستمرار.... الاقيه برده مقنع 
</su>
<su id="bolt-arz-DF-210-186177-3025668_p1_su9">
 حاولت ابطل اشغل دماغي بس مقدرتش.... دي مصر وانا مصري وعايش فيها وبتأثر زي غيري بكل حاجة بتحصل في مصر
</su>
<su id="bolt-arz-DF-210-186177-3025668_p1_su10">
 حاجات كتيرة بسمعها وبشوفها ومش قادر اعرف مين الصح ومين الغلط
</su>
<su id="bolt-arz-DF-210-186177-3025668_p1_su11">
 المقتولين صح ولا غلط
</su>
<su id="bolt-arz-DF-210-186177-3025668_p1_su12">
 القتلة صح ولا غلط
</su>
<su id="bolt-arz-DF-210-186177-3025668_p1_su13">
 المصابين صح ولا غلط
</su>
<su id="bolt-arz-DF-210-186177-3025668_p1_su14">
 رئاسة المجلس العسكري في الفترة الانتقالية صح ولا غلط
</su>
<su id="bolt-arz-DF-210-186177-3025668_p1_su15">
 مطالبة الثوار بتسليم السلطة لرئيس مدني مؤقت صح ولا غلط
</su>
<su id="bolt-arz-DF-210-186177-3025668_p1_su16">
 وجود مؤامرة لتقسيم مصر صح ولا غلط
</su>
<su id="bolt-arz-DF-210-186177-3025668_p1_su17">
 الانفلات الامني مقصود ولا غير مقصود
</su>
<su id="bolt-arz-DF-210-186177-3025668_p1_su18">
 طريقة محاكمة مبارك وال معاه صح ولا غلط
</su>
<su id="bolt-arz-DF-210-186177-3025668_p1_su19">
 وحاجات تانية كتيرة مش مفهومة
</su>
<su id="bolt-arz-DF-210-186177-3025668_p1_su20">
 ياتري ايه رأيكم
</su>
<su id="bolt-arz-DF-210-186177-3025668_p1_su21">
 مين صح ومين غلط..... ايه الصح وايه الغلط.....
</su>
<su id="bolt-arz-DF-210-186177-3025668_p1_su22">
 واخرة ال بيحصل في مصر ايه 
</su>
</post>
<post id="bolt-arz-DF-210-186177-3025668_p2">
<su id="bolt-arz-DF-210-186177-3025668_p2_su1">
 انت عارف ياحج احمد الحاجة الوحيدة اللى ممكن تكون صح والغالبية متفقة عليها هو ان (مفيش حد عارف ايه الصح وايه الغلط) 
</su>
<su id="bolt-arz-DF-210-186177-3025668_p2_su2">
 اغلب الناس بتبنى اراءها على حاجات قديمة او اشاعات..لكن راى على يقين فى حاجات معينة معروفة.. بس 
</su>
<su id="bolt-arz-DF-210-186177-3025668_p2_su3">
 حتى الحاجات ده بيحاولوا يتوهوك فيها..
</su>
<su id="bolt-arz-DF-210-186177-3025668_p2_su4">
 دلوقتى.. الشهداء اللى كلنا قلنا حق مفهوش نقاش..وهياخدوا اعدام اياهم.. بقى بيتناقشوا فيه ولسه بنشوف الاول هما كانوا شهداء ولابلطجية !!
</su>
<su id="bolt-arz-DF-210-186177-3025668_p2_su5">
 وده يعتبر اهم شىء.. شوف بقى دخلوك فى حكايات تانى..
</su>
<su id="bolt-arz-DF-210-186177-3025668_p2_su6">
 هو الرئيس اللى كان بيصدر الغاز ولا المخابرات ؟
</su>
<su id="bolt-arz-DF-210-186177-3025668_p2_su7">
 هو الجيش اللى قتل المتظاهرين ولا الشرطة ؟
</su>
<su id="bolt-arz-DF-210-186177-3025668_p2_su8">
 هما اللى فى التحرير ثوار ولابلطجية ؟
</su>
<su id="bolt-arz-DF-210-186177-3025668_p2_su9">
 هى البيضة ولا الفرخة.. 
</su>
<su id="bolt-arz-DF-210-186177-3025668_p2_su10">
 اى فكرة دلوقتى هتلاقى واحد بياخدها حسب مصلحته..سواء مؤيد ليها او معارض..
</su>
<su id="bolt-arz-DF-210-186177-3025668_p2_su11">
 انا ضد سياسة المجلس العسكرى.. وبنيت رايى فيه بناء على حاجات قديمة وجديدة..
</su>
<su id="bolt-arz-DF-210-186177-3025668_p2_su12">
 سيبك من القديم..
</su>
<su id="bolt-arz-DF-210-186177-3025668_p2_su13">
 المفروض ان لما جه قال انا مع الثوار وحاميها وكل الكلام الجميل ده,,
</su>
<su id="bolt-arz-DF-210-186177-3025668_p2_su14">
 المفروض بقى انك بتورينى فعل اصدق انك حاميها..انك بتصدر قرارتك من نفسك للثورة.. انا ساعتها احس انك حاميها..
</su>
<su id="bolt-arz-DF-210-186177-3025668_p2_su15">
 مش تستنى اعملك مظاهرة ويموت 20 واحد على الاقل ويتصاب مئات.. عشان اوصلك انى عاوز احل مجلس الشعب والشورى القدام او اصدار قانون الغدر..الخ من اللى حصل فى عهد المجلس..فى السنة اللى قعد فيها..
</su>
<su id="bolt-arz-DF-210-186177-3025668_p2_su16">
 مفيش قرار طلع غير بمظاهرة وشهداء ومصابين..
</su>
<su id="bolt-arz-DF-210-186177-3025668_p2_su17">
 وسايب كل الفلول فى اماكنهم محافظين وكل المسئولين زى ماهما..
</su>
<su id="bolt-arz-DF-210-186177-3025668_p2_su18">
 المتظاهرين يطلبوا جكومة ائتلافية من الشعب..تروح تجيب واحد عنده حوالى 80 سنة.. !!
</su>
<su id="bolt-arz-DF-210-186177-3025668_p2_su19">
 وحاجات كتير بصراحة اتكلمنا فيها كتير..
</su>
<su id="bolt-arz-DF-210-186177-3025668_p2_su20">
 وبعد كده لسه بتقول انا حامى الثورة..شوف قراراتك كانت ضد ولا مع الثورة وبعد كده شوف انت فين..؟؟
</su>
<su id="bolt-arz-DF-210-186177-3025668_p2_su21">
 خلاصة الكلام ياحج احمد.. المفروض اول ما خلعنا الرئيس.. ماكناش دخلنا الجيش يمسك بداله..
</su>
<su id="bolt-arz-DF-210-186177-3025668_p2_su22">
 ده غلطة الثورة..
</su>
<su id="bolt-arz-DF-210-186177-3025668_p2_su23">
 وبعدين انت اسمع كلام عمك 
</su>
</post>
<post id="bolt-arz-DF-210-186177-3025668_p12">
<su id="bolt-arz-DF-210-186177-3025668_p12_su1">
 والله فعلا مبقاش حد عارف حاجه لأن الامور دى جديده ع الشعب
</su>
<su id="bolt-arz-DF-210-186177-3025668_p12_su2">
 يعنى ناس استغلت الحريه وحولتها لبلطجه بطريقه غير مباشره او مباشره مش موضوعنا
</su>
<su id="bolt-arz-DF-210-186177-3025668_p12_su3">
 وفعلاا غلطة الثوره تسليم الجيش للسلطه
</su>
<su id="bolt-arz-DF-210-186177-3025668_p12_su4">
 وبالنسبه للى ايه فـ أدينا نعمله ومش عملاناه
</su>
<su id="bolt-arz-DF-210-186177-3025668_p12_su5">
 هو الواحد فعلا يسمع لده يقتنع يسمع لده يقتنع لدرجه انه بيشد ف شعره ويقول انا مالى
</su>
<su id="bolt-arz-DF-210-186177-3025668_p12_su6">
 ببس دى بلدنا وان مخفناش عليها مين هيخاف ؟!
</su>
<su id="bolt-arz-DF-210-186177-3025668_p12_su7">
 المهم بس اكيد اللى فى ايدينا الدعاء
</su>
<su id="bolt-arz-DF-210-186177-3025668_p12_su8">
 وربنا قال (ادخلوا مصر آمنين )
</su>
<su id="bolt-arz-DF-210-186177-3025668_p12_su9">
 ده الامل الوحيد اللى ممكن يخلينا نكون مطمنين ع بلدنا
</su>
<su id="bolt-arz-DF-210-186177-3025668_p12_su10">
 وربنا موجود
</su>
</post>
</multipost>
