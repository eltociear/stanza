<multipost id="bolt-arz-NG-169-181089-34186" language="Arabic">
<post id="bolt-arz-NG-169-181089-34186_p1">
<su id="bolt-arz-NG-169-181089-34186_p1_su1"> القول المفسر في الرد علي بازوكا و ابو ( الهرم و اسكندر )</su>
<su id="bolt-arz-NG-169-181089-34186_p1_su2"> لا اخفي عليكم سعادتي برجوع السادة بازوكا و ابو اسكندر الي عقلهم </su>
<su id="bolt-arz-NG-169-181089-34186_p1_su3"> و انهم اخيرا شافوا انجازات الحكومة ( خايف اقول رشيدة او ميمونه احسن حد يفهمني غلط ) و التي لا تكل و لا تمل من اجل ابساط و فرفشة و رفاهية الشعب المصري</su>
<su id="bolt-arz-NG-169-181089-34186_p1_su4"> و ادعو من الله رجوع الاخ ابو الهرم الي عقله و يعترف بانجازات حكومتنا و يبطل مقاوحة و نقد</su>
<su id="bolt-arz-NG-169-181089-34186_p1_su5"> اولا لما شعرت ان الشعب ينظر الي الفاكهة و يتمناها و لا يسطيع لها سبيلا فهي مشكورة قامت برفع اسعار الخضر لتصل او تزيد عن اسعار الفاكهة لتعطي الحرية للشعب كاملا </su>
<su id="bolt-arz-NG-169-181089-34186_p1_su6"> من يريد اكل الخضر فيفعل و من يريد اكل الفاكهة و يتبندر فيفعل</su>
<su id="bolt-arz-NG-169-181089-34186_p1_su7"> و اقول هنا للاخ بازوكا الكنتالوب اللي مش عاجبك ده ارخص من الخيار يا حبيبي </su>
<su id="bolt-arz-NG-169-181089-34186_p1_su8"> و طبعا انت عارف سبب ارتفاع سعر الخيار عملا بمثل الدنيا زي الخيارة يوم في ايدك و يوم في جيبك </su>
<su id="bolt-arz-NG-169-181089-34186_p1_su9"> و طبعا عشان تخلي خيارة في جيب كل مواطن لازم الخيار يشح و يغلي</su>
<su id="bolt-arz-NG-169-181089-34186_p1_su10"> ثانيا لما رأت الحكومة الغيرة في اعين المصريين لما نشاهد الخواجات في مصر بشربون المياة المعدنية و نحن نشرب من مياة الزير </su>
<su id="bolt-arz-NG-169-181089-34186_p1_su11"> فقامت بالعمل في اتجاهين = قامت بتطهير مياه الشرب بطريقة تزيد عن المألوف فاحجم معظم المصريين عن اعطاء هذه المياة لاطفالهم و مرضاهم و بدأوا في تقليد الخواجات في شرب المياه المعدنية و التي و لا شك تجلي العقل و تنوره </su>
<su id="bolt-arz-NG-169-181089-34186_p1_su12"> و لا فرق بينا و بين الخواجات</su>
<su id="bolt-arz-NG-169-181089-34186_p1_su13"> و المحور الثاني انه بسبب هذا التطهير و التنقيه الزائده ارتفعت تكلفة المياة جدا حتي اني ادفع مياه لمحلي التجاري ( محل ملابس ) ما يصل الي سبعون جنيه شهريا ( اكثر من الكهرباء ) و للعمارة التي اسكن فيها ( مشغولة بثلاث شقق فقط ) مبلغ يتعدي المائة جنية شهريا</su>
<su id="bolt-arz-NG-169-181089-34186_p1_su14"> و عن ازمة المواصلات و زحمتها فبصراحة الشعب هوه اللي زودها </su>
<su id="bolt-arz-NG-169-181089-34186_p1_su15"> فقد فعلت كل ما في سبيلها لتحد من الزحام و الاختناق سواء في الشوارع ( فرفعت سعر البنزين في حوالي ثلاث اعوام الي الضعف تقريبا ) عشان المواصلات تغلي و الناس تمشي و تتريض لان المشي صحة و علاج لامراض كثيرة </su>
<su id="bolt-arz-NG-169-181089-34186_p1_su16"> كما ان المشي بلا شك اسرع بكثيرا من ركوب أي مواصلة فهي ايضا توفر وقته الثمين</su>
<su id="bolt-arz-NG-169-181089-34186_p1_su17"> و كمان غلت مترو الانفاق </su>
<su id="bolt-arz-NG-169-181089-34186_p1_su18"> و لكن الناس في منتهي الغلاسة و برضه بيركبوا المترو </su>
<su id="bolt-arz-NG-169-181089-34186_p1_su19"> حتي ان من يركب المترو و لا يختنق من تكدس الانفاس و الزحام فهو و لا شك بطل رياضي برئة سليمة مائة في المائة</su>
<su id="bolt-arz-NG-169-181089-34186_p1_su20"> و لكن لا حياة لمن تنادي </su>
<su id="bolt-arz-NG-169-181089-34186_p1_su21"> فتزيد تنبلة الشعب و برضه يركب المواصلات و مش عارف ان الحكومة قلبها عليه و عاوزاه يمشي و يتريض و يوفر فلوسه اللي داير يبعزقها علي المواصلات و قلة الادب</su>
<su id="bolt-arz-NG-169-181089-34186_p1_su22"> عاوزين ايه تاني</su>
<su id="bolt-arz-NG-169-181089-34186_p1_su23"> ده انتم شعب عاوز قطم رقبته</su>
<su id="bolt-arz-NG-169-181089-34186_p1_su24"> اتقرعوا و اشكروا</su>
<su id="bolt-arz-NG-169-181089-34186_p1_su25"> ده انتم احسن من غيركم</su>
<su id="bolt-arz-NG-169-181089-34186_p1_su26"> ثمانين مليون و الحمد لله مستورة</su>
<su id="bolt-arz-NG-169-181089-34186_p1_su27"> ياريت كلامي يكون اثر في ابو الهرم بقي</su>
</post>
<post id="bolt-arz-NG-169-181089-34186_p2">
<su id="bolt-arz-NG-169-181089-34186_p2_su1"> أخى الكريم توت كمال</su>
<su id="bolt-arz-NG-169-181089-34186_p2_su2"> تحيه طيبه لشخصك الكريم</su>
<su id="bolt-arz-NG-169-181089-34186_p2_su3"> أود فى البدايه أن أسأل سؤال ممكن يكون خارج الموضوع</su>
<su id="bolt-arz-NG-169-181089-34186_p2_su4"> لماذا لا نسمع شكوى مثل شكوانا نحن المصريين من شعوب أخرى مجاورة لنا وقد يزيد عدد تعدادهم عن تعداد المصريون بل والعرب جميعا</su>
<su id="bolt-arz-NG-169-181089-34186_p2_su5"> الهند تعتبر أفقر منا بكثير والحوادث عندهم تقل عنا بمراحل ولا شك أنك رأيت صورة القطار فى مدنهم</su>
<su id="bolt-arz-NG-169-181089-34186_p2_su6"> الصين على سبيل المثال يربو تعدادهم على المليار ولا تجد شكوى من غلاء معيشه أو من سوء تغذيه</su>
<su id="bolt-arz-NG-169-181089-34186_p2_su7"> ورغم ان الديانه عندهم الأساسيه ليست الاسلام فنجد من بينهم سيخ وبوذيين ومن هم عبده كونفوشيوس هداهم الله هناك حكمه لا أدرى كنهها</su>
<su id="bolt-arz-NG-169-181089-34186_p2_su8"> سؤال اخر</su>
<su id="bolt-arz-NG-169-181089-34186_p2_su9"> كم الشباب الملقى على المقاهى يتابع بجنون حلقات المصارعه الحرة واغانى بنت عجرم وأختها هيفاء هم نفسهم من يضجون بالشكوى من قله فرص العمل</su>
<su id="bolt-arz-NG-169-181089-34186_p2_su10"> لماذا فى تلك البلاد السالفه الذكر لا تجد بطاله أو قله فرص عمل</su>
<su id="bolt-arz-NG-169-181089-34186_p2_su11"> مجرد سؤال</su>
<su id="bolt-arz-NG-169-181089-34186_p2_su12"> ومن بعده نناقش أحوال بلادنا كما اسلفت</su>
</post>
<post id="bolt-arz-NG-169-181089-34186_p5">
<su id="bolt-arz-NG-169-181089-34186_p5_su1"> مش عارف ارد اقولك اية يا ابو اسلام </su>
<su id="bolt-arz-NG-169-181089-34186_p5_su2"> احنا فعلا شعب ما يتمرش فية والحكومة باعت علينا حتى حلتها المخرومة </su>
<su id="bolt-arz-NG-169-181089-34186_p5_su3"> واحنا ما فيش فايدة فينا ؟ أكل ومرعة وقلة صنعة ؟ </su>
<su id="bolt-arz-NG-169-181089-34186_p5_su4"> اشتكينا من البطالة الحكومة بنت لينا قهاوى وغرز لغاية ما بقت ( وما الدنيا الا مقهى كبير )  وبقت غرزة لكل مواطن واحنا بردو لسانا زالف ما فيش فايدة ؟</su>
<su id="bolt-arz-NG-169-181089-34186_p5_su5"> اشتكينا من ازمة المساكن الحكومة بنت لينا مقابر فايف ستار وقالت لنا ( اعمل لآخرتك كأنك تموت غدا ) ( والآخرة خير وأبقى ) واحنا ما فيش فايدة عاوزين نكوش على الدنيا والآخرة ؟</su>
<su id="bolt-arz-NG-169-181089-34186_p5_su6">  ما شفتش طمع زى دة ؟</su>
<su id="bolt-arz-NG-169-181089-34186_p5_su7"> اشتكينا من ازمة المواصلات جابت لنا التوك توك يوصلنا لحد بيوتنا وانت ونصيبك بقى يا توصل سليم يا توصل ............ وبردو ما فيش فايدة</su>
<su id="bolt-arz-NG-169-181089-34186_p5_su8">  قال اية ؟ التوك توك صغير عايزين حاجة اكبر من كدة ؟</su>
<su id="bolt-arz-NG-169-181089-34186_p5_su9">  شفت قنزحة اكتر من كدة </su>
<su id="bolt-arz-NG-169-181089-34186_p5_su10"> فعلا احنا شعب اقرع ونزهى</su>
<su id="bolt-arz-NG-169-181089-34186_p5_su11"> وانا شايف ان طالما الشعب دة ما فيش منة فايدة وهايفضل كدة كل ما تديلة لقمة يطلب غموس تديلة غموس يطلب يحلى تديلة يحلى يطلب كباية شاى علشان يعمر الطاسة ...... الخ</su>
<su id="bolt-arz-NG-169-181089-34186_p5_su12"> انا شايف ان الحكومة تنفض لنا وتحلق لنا وتسيبنا نهاتى وتدور لها على عقد عمل فى دولة بترولية وتسيبنا نخبط فى بعض ونشوف مين بقى هايأكلنا</su>
<su id="bolt-arz-NG-169-181089-34186_p5_su13"> وسلم لى على الخطة الخمسية ويجعلة عامر</su>
</post>
<post id="bolt-arz-NG-169-181089-34186_p8">
<su id="bolt-arz-NG-169-181089-34186_p8_su1"> اخي العزيز ابو اسلام</su>
<su id="bolt-arz-NG-169-181089-34186_p8_su2"> مفيش فايده فينا ومفيش مننا امل</su>
<su id="bolt-arz-NG-169-181089-34186_p8_su3">  الواحد لو من الحكومة يسيب البلد ويهاجر ويخلي الشعب يحكم نفسه بنفسه ويبقي يورينا لو فلح </su>
<su id="bolt-arz-NG-169-181089-34186_p8_su4"> صحيح شعب نمرود</su>
<su id="bolt-arz-NG-169-181089-34186_p8_su5"> ومهما تعمل معاه مش عجبه !! </su>
<su id="bolt-arz-NG-169-181089-34186_p8_su6"> الله يعينك يا حكومة</su>
</post>
</multipost>
