<multipost id="bolt-arz-DF-207-186123-518801" language="Arabic">
<post id="bolt-arz-DF-207-186123-518801_p1">
<su id="bolt-arz-DF-207-186123-518801_p1_su1">
 السلام عليكــم ورحمـة الله وبركاتــه ،،
</su>
<su id="bolt-arz-DF-207-186123-518801_p1_su2">
 كتير مننا بيفتكر إن الشغل عشان يجي له في مكان كويس و وضع اجتماعي معين
</su>
<su id="bolt-arz-DF-207-186123-518801_p1_su3">
 لازم يكون له واسطة جامدة و مسنود
</su>
<su id="bolt-arz-DF-207-186123-518801_p1_su4">
 بس هل كل الحالات كده ؟
</su>
<su id="bolt-arz-DF-207-186123-518801_p1_su5">
 و هل بالضروري كل اللي شغالين في شركات كبيرة يكونوا لهم واسطة ؟
</su>
<su id="bolt-arz-DF-207-186123-518801_p1_su6">
 تفتكروا محدش خالص فيهم قدر يثبت نفسه أدام اللي بيعملوا الأنترفيو فأصروا إنهم يشغلوه معاهم ؟
</su>
<su id="bolt-arz-DF-207-186123-518801_p1_su7">
 تفتكروا إحنا ناقصنا أيه عشان نبقى زي الناس دي ؟
</su>
<su id="bolt-arz-DF-207-186123-518801_p1_su8">
 أعتقد إن الجزء الأكبر يكمن في طريقة تفكيرنا و تناولنا للأمور
</su>
<su id="bolt-arz-DF-207-186123-518801_p1_su9">
 هل جربنا نتوكل على الله سبحانه و تعالى و نأخذ بكل الأسباب الممكنة و في الآخر مفيش شغل...
</su>
<su id="bolt-arz-DF-207-186123-518801_p1_su10">
 بصوا أنا شخصيا بعد تجربة و كفاح مرير 
</su>
<su id="bolt-arz-DF-207-186123-518801_p1_su11">
 مؤمنة إن أي حد يقدر يشتغل شغلانة كويسة حتى لو مش من أول ما اتخرج
</su>
<su id="bolt-arz-DF-207-186123-518801_p1_su12">
 اللي عايز حاجة بيعمملها و بيقدر يوصلها المهم إني أبقى من جوايا عايز ده و بأسعى إليه
</su>
<su id="bolt-arz-DF-207-186123-518801_p1_su13">
 اللي يحط أدامه هدف و حلم و يعيش ليه و لو لوقت بس أصر عليه ربنا فعلا بيحققهوله
</su>
<su id="bolt-arz-DF-207-186123-518801_p1_su14">
 فعايزة أسمع رأيكم في القصة دي
</su>
<su id="bolt-arz-DF-207-186123-518801_p1_su15">
 و بعد الفاصل إن شاء الله هأبقى أحكي لكم تجاربي الخاصة 
</su>
<su id="bolt-arz-DF-207-186123-518801_p1_su16">
 هتضحكوا علي بس بعد كده لما تحسوا إن دي تجربة حياتية مررت بها هتصدقوا كلامي 
</su>
<su id="bolt-arz-DF-207-186123-518801_p1_su17">
 جزاكم الله خيرا أخوتي الأعزاء
</su>
<su id="bolt-arz-DF-207-186123-518801_p1_su18">
 براءة الأطفال في عيني
</su>
</post>
<post id="bolt-arz-DF-207-186123-518801_p7">
<su id="bolt-arz-DF-207-186123-518801_p7_su1">
 لسه حاصل ادامي مثال حي ع ان الواحد لو عمل اللي عليه وتوكل ع الله ربنا هايعينه 
</su>
<su id="bolt-arz-DF-207-186123-518801_p7_su2">
 بس يكون صادق في توكله 
</su>
<su id="bolt-arz-DF-207-186123-518801_p7_su3">
 صديقه ليا اكبر مني كانت طالعه ال 12 ع الدفعه وهما خدوا لحد ال 11
</su>
<su id="bolt-arz-DF-207-186123-518801_p7_su4">
 البنت ديه ممتازه فعلا بس مشكلتها اسرتها بسيطه
</su>
<su id="bolt-arz-DF-207-186123-518801_p7_su5">
 فكرت في سبيل تاني غير التعيين في الكليه
</su>
<su id="bolt-arz-DF-207-186123-518801_p7_su6">
 جربت تقدم في كليه خاصه وفي نفس الوقت قدمت ورقها في هيئه المصل واللقاح 
</su>
<su id="bolt-arz-DF-207-186123-518801_p7_su7">
 وكانت داخله مسابقه ع مستوي الجمهوريه وعملت انترفيو
</su>
<su id="bolt-arz-DF-207-186123-518801_p7_su8">
 مش هاتصدقوا لو قولتلكوا انها اتقبلت في التلاته رغم حالتها البسيطه جدا
</su>
<su id="bolt-arz-DF-207-186123-518801_p7_su9">
  وبتعمل استخاره دلوقتي تختار انهي ؟
</su>
<su id="bolt-arz-DF-207-186123-518801_p7_su10">
 هل معني كده ان ده مثال يتعمم
</su>
<su id="bolt-arz-DF-207-186123-518801_p7_su11">
 اكيد لء عشان قصادها حالات كتير بتحصل فيها وسايط 
</su>
<su id="bolt-arz-DF-207-186123-518801_p7_su12">
 واخرها لسه سامعه واحد طلع الاول ع دفعته في حقوق عان باباه علاقيته جامده
</su>
<su id="bolt-arz-DF-207-186123-518801_p7_su13">
 اللي طلعت بيه في الاخر الواحد ياخد بالاسباب ويعمل اللي عليه ومينشفش دماغه في سكه معينه يمكن ربنا قفلها عشان مصلحته
</su>
<su id="bolt-arz-DF-207-186123-518801_p7_su14">
 والايه بتقول : " ان الله لا يضيع اجر من احسن عملا " 
</su>
</post>
<post id="bolt-arz-DF-207-186123-518801_p8">
<su id="bolt-arz-DF-207-186123-518801_p8_su1">
 عايزين حاجه نفعت معايا ومجربه ركعتين لله كفايه
</su>
<su id="bolt-arz-DF-207-186123-518801_p8_su2">
 بستكون فعلا بتدعيهم لربنا ان هو وحده لااله الا هو الحاكم فى كل شىء وبعد جرب حظك وصدقنى لو ثقتك فى ربنا كبيره هاتنجح
</su>
<su id="bolt-arz-DF-207-186123-518801_p8_su3">
 وان مانجحتش فده لان اكيد الوظيفه دى شر ليك وربنا نجاك منها
</su>
<su id="bolt-arz-DF-207-186123-518801_p8_su4">
 وعسى ان تكرهو شى وهو خيرا لكم
</su>
<su id="bolt-arz-DF-207-186123-518801_p8_su5">
 انا معايا قولت اخد بالاسباب
</su>
<su id="bolt-arz-DF-207-186123-518801_p8_su6">
  رحت لكل الوسايط محدش فيهم نفعنى ركعتين للملك الجبار كل حاجه خلصت فى خمس دقايق
</su>
<su id="bolt-arz-DF-207-186123-518801_p8_su7">
 ربنا معاكو جميعا
</su>
</post>
<post id="bolt-arz-DF-207-186123-518801_p14">
<su id="bolt-arz-DF-207-186123-518801_p14_su1">
 بصوا يا أخوتي الأعزاء...
</su>
<su id="bolt-arz-DF-207-186123-518801_p14_su2">
 أنا شخصيا كنت في فترة من فترات حياتي رافضة مبدأ إن الست تخرج تشتغل و تبهدل نفسها
</su>
<su id="bolt-arz-DF-207-186123-518801_p14_su3">
 الست العاقلة الراسية ما تجيلها بلهارسيا 
</su>
<su id="bolt-arz-DF-207-186123-518801_p14_su4">
 معلش فاصل قصير
</su>
<su id="bolt-arz-DF-207-186123-518801_p14_su5">
 فمكنتش بدور من و أنا في الكلية على شغل و لا بنمي مهاراتي بالقدر الكافي 
</su>
<su id="bolt-arz-DF-207-186123-518801_p14_su6">
 فاتخرجت زي أي شخص عادي اتخرج من الكلية
</su>
<su id="bolt-arz-DF-207-186123-518801_p14_su7">
 و أنا عمري ما كنت شخصية عادية 
</su>
<su id="bolt-arz-DF-207-186123-518801_p14_su8">
 المهم اشتغلت شغلانات كتيرة مالهاش علاقة بتخصصي خالص
</su>
<su id="bolt-arz-DF-207-186123-518801_p14_su9">
  و كنت بدور على حاجة تنمي مواهبي الخلاقة  و متخلنيش زي ما دخلت الكلية زي ما خرجت
</su>
<su id="bolt-arz-DF-207-186123-518801_p14_su10">
 هقول لكم هي أيه
</su>
<su id="bolt-arz-DF-207-186123-518801_p14_su11">
 روحت اشتغلت مدرسة نشاط في مكتب عضو مجلس الشعب الإخواني
</su>
<su id="bolt-arz-DF-207-186123-518801_p14_su12">
 و بعدين روحت درست في الـ ITI
</su>
<su id="bolt-arz-DF-207-186123-518801_p14_su13">
 و بعدين اشتغلت فترة مدرسة أطفال  في حضانة تبع جمعية شرعية 
</su>
<su id="bolt-arz-DF-207-186123-518801_p14_su14">
 و كانت من أجمل الفترات
</su>
<su id="bolt-arz-DF-207-186123-518801_p14_su15">
 و أخيرا اشتغلت في مجالي... مهندسة
</su>
<su id="bolt-arz-DF-207-186123-518801_p14_su16">
 و دلوقتي بعمل حاجة ملهاش علاقة بالهندسة و لا السوفت وير بس Very interesting
</su>
<su id="bolt-arz-DF-207-186123-518801_p14_su17">
 هأبقى أحكي لكم عنها لما استكشفها إن شاء الله 
</su>
</post>
<post id="bolt-arz-DF-207-186123-518801_p21">
<su id="bolt-arz-DF-207-186123-518801_p21_su1">
 موضوع الوسطة دا بجد مهم جدا
</su>
<su id="bolt-arz-DF-207-186123-518801_p21_su2">
 فى وسطة تخليك تاخد حق واحد
</su>
<su id="bolt-arz-DF-207-186123-518801_p21_su3">
 وفى وسطة تخليك تاخد حققك 
</su>
<su id="bolt-arz-DF-207-186123-518801_p21_su4">
 هية دية الفكرة
</su>
<su id="bolt-arz-DF-207-186123-518801_p21_su5">
 وانا شايف ان ممكن الواحد ياخد حق حد وهوة فاكر انة بياخد حقة هوة
</su>
<su id="bolt-arz-DF-207-186123-518801_p21_su6">
 بس الوسطة دلوقتى مطلوبة 
</su>
<su id="bolt-arz-DF-207-186123-518801_p21_su7">
 وكنت بقول لناس كتيرة جدا لو صاحب العمل شايف انك مش جدير بالشغل وهتخسرة
</su>
<su id="bolt-arz-DF-207-186123-518801_p21_su8">
 هيستغنى عنك فى اقرب فرصة حتى لو كان معاك حسنى مبارك نفسة 
</su>
</post>
</multipost>
