<multipost id="bolt-arz-DF-207-186129-310409" language="Arabic">
<post id="bolt-arz-DF-207-186129-310409_p1">
<su id="bolt-arz-DF-207-186129-310409_p1_su1">
 السلام عليكــم ورحمـة الله وبركاتــه ،،
</su>
<su id="bolt-arz-DF-207-186129-310409_p1_su2">
 ازيكوا ؟ ^^
</su>
<su id="bolt-arz-DF-207-186129-310409_p1_su3">
 طبعا عارفة ان دمكوامحروق... دمنا كلنا محروق
</su>
<su id="bolt-arz-DF-207-186129-310409_p1_su4">
 ماحدش مهما كان مين و رأيه ايه مش محروق دمه عشان الناس اللي بتموت ولا اللي بتتضرب ! 
</su>
<su id="bolt-arz-DF-207-186129-310409_p1_su5">
 ربنا يسترها على البلد بجد
</su>
<su id="bolt-arz-DF-207-186129-310409_p1_su6">
 النهاردة في الكلية الكل اتقسم اللي هيروح التحرير و اللي هيروح يتبرع بالدم في اماكن متفرقة
</su>
<su id="bolt-arz-DF-207-186129-310409_p1_su7">
 انا طبعا اولا اهلي ولا كانوا موافقين على دة ولا دة 
</su>
<su id="bolt-arz-DF-207-186129-310409_p1_su8">
 المهم اني روحت مع اللي بيتبرعوا بالدم و ماتوافقش اني يتاخد مني اصلا عشان الانيميا و الضغط 
</su>
<su id="bolt-arz-DF-207-186129-310409_p1_su9">
 فكان عندي فرصة اقف ارغي بقى لفترة طويلة جداااااااااا مع طوائف مختلفة من الناس : )
</su>
<su id="bolt-arz-DF-207-186129-310409_p1_su10">
 اللي عايز ينزل التحرير معظمهم مش نازل لهدف زى الثورة مثلا لما كنا نقول مش هنمشي الا لما هو يمشي او يكون في مطالب !!
</su>
<su id="bolt-arz-DF-207-186129-310409_p1_su11">
 لا معظمهم محروقين بس عشان الناس اللي بتموت و بتتضرب و رايحة تموت معاهم و خلاص !!
</su>
<su id="bolt-arz-DF-207-186129-310409_p1_su12">
 على فكرة انا بردة الفكرة دي كانت متملكاني جدا اني عايزة انزل اعمل اى حاجة عشان الناس اللي بتتضرب دي
</su>
<su id="bolt-arz-DF-207-186129-310409_p1_su13">
 بس يعني اوقف دماغي عن التفكير عشان العاطفة متملكاني ؟؟!
</su>
<su id="bolt-arz-DF-207-186129-310409_p1_su14">
 طبعا ايوة 
</su>
<su id="bolt-arz-DF-207-186129-310409_p1_su15">
 بس حاولت افكر بقى عشان لو كنت ركزت اكتر من كدة على مشاعري كان ممكن انهار : ((
</su>
<su id="bolt-arz-DF-207-186129-310409_p1_su16">
 يا جدعان المجلش العسكري عايز كدة !!
</su>
<su id="bolt-arz-DF-207-186129-310409_p1_su17">
 هو اللي استدرج الناس تنزل و حتى لما بيفض الميدان بيفضه و خمس دقايق و يمشي عشان يتملي تاني
</su>
<su id="bolt-arz-DF-207-186129-310409_p1_su18">
 فيضرب تاني و يفض فالناس تتحرق اكتر و تنزل اكتر و هكذا !!
</su>
<su id="bolt-arz-DF-207-186129-310409_p1_su19">
 ماهو يعني لو على ال 200 المعتصمين فمش دول اللي هيستفزوا الشرطة و يتضربوا لله في لله كدة !!
</su>
<su id="bolt-arz-DF-207-186129-310409_p1_su20">
 المجلس السمكري دة هو اللي عايزنا نولع الدنيا و نقومها
</su>
<su id="bolt-arz-DF-207-186129-310409_p1_su21">
 و الدنيا لو ولعت اكتر من كدة ممكن جداااااااااا يلغي الانتخابات او يأجلها وماحدش يقوللي لا عشان كل يوم فيه جديد و الواحد مابقاش فاهم حاجة اصلا
</su>
<su id="bolt-arz-DF-207-186129-310409_p1_su22">
 القرارات اللي اتاخدت النهاردة انا مقتنعة تماما انها لو كانت طلعت يوم السبت كنا هنبقى فرحانين و مبسوطين و بنبوس ايدنا وش و ضهر
</su>
<su id="bolt-arz-DF-207-186129-310409_p1_su23">
 لكن دلوقتي مش كفاية
</su>
<su id="bolt-arz-DF-207-186129-310409_p1_su24">
 نفس السيناريو القديم و التأخير و التخلف العقلي بتاع نظام مبارك
</su>
<su id="bolt-arz-DF-207-186129-310409_p1_su25">
 هما المستفيدين من كل دة و كل اللي احنا بنعمله بنزولنا اننا بنزود عدد الناس اللي بتموت و اللي بتتصاب !
</su>
<su id="bolt-arz-DF-207-186129-310409_p1_su26">
 و في نفس الوقت انا حاسة مع كل اللي قولتهدة اني عايزة انزل التحرير و عايزة الناس تقعد في التحرير ماتمشيش الا لما يمشي المشير !!
</su>
<su id="bolt-arz-DF-207-186129-310409_p1_su27">
 بس دي مشاعر لا يؤييدها عقلي و تفكيري لا يؤيده مشاعري
</su>
<su id="bolt-arz-DF-207-186129-310409_p1_su28">
 حاسة اني دماغي هتطق ولا انا عارفة حتى اخد جنب من الجنبين ولا عارفة استقر على انا عايزة ايه حتى لو مش في ايدي اعمل حاجة!!
</su>
<su id="bolt-arz-DF-207-186129-310409_p1_su29">
 تفتكروا انا اللي دماغي راكبة شمال ولا ايه
</su>
<su id="bolt-arz-DF-207-186129-310409_p1_su30">
 بالمناسبة في اخبار كتير واقعة مني عشان الامتحانات و اني قليلا لما ازور النت من اول الاسبوع فاعذروني لو في حاجة فهماها غلط و فهموني !!
</su>
</post>
<post id="bolt-arz-DF-207-186129-310409_p2">
<su id="bolt-arz-DF-207-186129-310409_p2_su1">
 لا يا روفيده انا كمان مش قادرة افكر ولا افهم هو ايه الصح
</su>
<su id="bolt-arz-DF-207-186129-310409_p2_su2">
 كلنا متلخبطين بس الى عاوزو ربنا هو الى هيمشى
</su>
<su id="bolt-arz-DF-207-186129-310409_p2_su3">
 انا مش خايفة من اى حد بعد الى حصلى فى حياتى بقيت بثق فى ربنا
</su>
<su id="bolt-arz-DF-207-186129-310409_p2_su4">
 ويمكرون ويمكر الله والله خير الماكرين والى بيحاول يخرب او يعمل حاجه مش كويسة ربنا له بالمرصاد
</su>
<su id="bolt-arz-DF-207-186129-310409_p2_su5">
 وبعدين احنا رايحين لاقدارنا رايحين انا بس بدعى ربنا انو ييسر لنا الخير حيث كان ويلهمنا لفعل الصح
</su>
<su id="bolt-arz-DF-207-186129-310409_p2_su6">
 الى هو يكون راضى عنو وانتى كمان ادعى ربنا
</su>
<su id="bolt-arz-DF-207-186129-310409_p2_su7">
 واعملى الى انتى شايفاه اقرب للصح الى قلبك مطمان اليه
</su>
<su id="bolt-arz-DF-207-186129-310409_p2_su8">
 ومتزعليش انك مش عارفة تنزلى التحرير انا كمان نفسى اروح بس مش هينفع لكن اخترت اساعد باى حاجه تانيه
</su>
<su id="bolt-arz-DF-207-186129-310409_p2_su9">
 حاولى تساعدى باى حاجه حتى لو هتشترى شويه ادويه وتبعتيها مع اى حد من صحابك
</su>
<su id="bolt-arz-DF-207-186129-310409_p2_su10">
 حاولى حتى تدعيلهم ربنا يساعدهم ومتنسيش كمان تذاكرى عشان انتى بمذاكرتك بتساعدى بلدنا كلها
</su>
<su id="bolt-arz-DF-207-186129-310409_p2_su11">
 لما نبقى متعلمين ومثقفين مفيش حد هيقدر يضحك علينا
</su>
<su id="bolt-arz-DF-207-186129-310409_p2_su12">
 وربنا يستر وييسر ما فيه الخير لبلدنا
</su>
<su id="bolt-arz-DF-207-186129-310409_p2_su13">
 وادعيلى عشان انا عندى امتحان بكرة
</su>
<su id="bolt-arz-DF-207-186129-310409_p2_su14">
 وطبعا مفيش فرصة انى انام شويه
</su>
<su id="bolt-arz-DF-207-186129-310409_p2_su15">
 ربنا يستر على بلدنا
</su>
<su id="bolt-arz-DF-207-186129-310409_p2_su16">
 اللهم اعفو عن من ظلمنى
</su>
</post>
<post id="bolt-arz-DF-207-186129-310409_p5">
<su id="bolt-arz-DF-207-186129-310409_p5_su1">
 السلام عليكم
</su>
<su id="bolt-arz-DF-207-186129-310409_p5_su2">
 كنت جاية ع السريع هنا لكن لما شوفت موضوعك يا رُفيدة قلت لازم أرد
</su>
<su id="bolt-arz-DF-207-186129-310409_p5_su3">
 دلوقتي أنا أصلا مش فاهمة اللي ف التحرير عايزين إيه؟؟؟
</su>
<su id="bolt-arz-DF-207-186129-310409_p5_su4">
 لما هما عايزين المجلس العسكري يمشي..طب مين اللي هياخد منه يا ناس....باتكلم مع حد مرة..تقولي..ياستي فيه ناس كتير كويسة
</su>
<su id="bolt-arz-DF-207-186129-310409_p5_su5">
 قلت لها مهو عشان فيه ناس كتير هي دي المشكلة...كل ما حد هايمسك المعارض ليه يقول لاء....وهكذا ومش هانخلص
</su>
<su id="bolt-arz-DF-207-186129-310409_p5_su6">
 وبعدين لما الانتخابات كانت هاتتعمل كدا كدا هاتتشكل وزارة جديدة.... وهاتبقى وزارة متفق عليها من جميع طوائف الشعب...طب ليه بقى الاستعجال في إننا نمشي الوزارة الحالية؟؟؟!!! مهي كدا كدا ماشية...وبعدين هو مش عصام شرف كان اختيار التحرير ؟؟!!! وبعدين إحنا لازم نعذر الوزارة دي جدااا
</su>
<su id="bolt-arz-DF-207-186129-310409_p5_su7">
 هي أصلا مستلمة البلد خربانة...مش معقول تاني يوم الأجور هاتزيد...و لامبارك هايتحاكم لأن دي قواضي كبيرة جدا..ولو أتحاكم فيها قبل سنة هاتبقى كروته.... مش معقول الفساد اللي فضل متفشي ف البلد السنين دي كلها هايتحكم عليه ف أقل من سنة..
</su>
<su id="bolt-arz-DF-207-186129-310409_p5_su8">
 ولكن أنا برده مش مع إنه يضرب الناس بالشكل دا
</su>
<su id="bolt-arz-DF-207-186129-310409_p5_su9">
 يعني المجلس غلطان جدا...وهو كدا فقد حب الناس ليه......
</su>
<su id="bolt-arz-DF-207-186129-310409_p5_su10">
 مشكلة شعبنا أو طابع المصريين بشكل عام..إننا عاطفيين مجرد ما نشوف واحد بيعيط أو متعور نهيج..فــ حين إن اللي متعور دا ممكن يبقى مجرم
</su>
<su id="bolt-arz-DF-207-186129-310409_p5_su11">
 أنا متأكدة إن أغلب اللي نازلين دلوقتي...عشان شاف مناظر الناس اللي متعورة.. مش عشان هو ليه مطالب أو ما شابه...
</su>
<su id="bolt-arz-DF-207-186129-310409_p5_su12">
 ولو فكرتوا شوية هتلاقوا إن اللي بدأ الموضوع دا حوالي 200 واحد....بيحبوا الإزعاج...ماعملوش زي باقى الناس ومشيوا يوم الجمعة اللي فاتت.... وأظن هما نفذوا اللي اتطلب منهم على أفضل وجه.....
</su>
<su id="bolt-arz-DF-207-186129-310409_p5_su13">
 وسلام الله عليكم
</su>
<su id="bolt-arz-DF-207-186129-310409_p5_su14">
 إن هممت فبادر وإن عزمت فثابِر
</su>
<su id="bolt-arz-DF-207-186129-310409_p5_su15">
 واعلم أنه لايُدرك المفَاخر من رضي بالصف الآخر
</su>
</post>
<post id="bolt-arz-DF-207-186129-310409_p6">
<su id="bolt-arz-DF-207-186129-310409_p6_su1">
 بصي ياروفيدة انا مثلا اصلا كنت ضد الاعتصام وناس كتير كده بردو
</su>
<su id="bolt-arz-DF-207-186129-310409_p6_su2">
 لكن لما الناس تتقتل ودمهم يسيل وكانه مالوش تمن ده بيثير الناس اكتر
</su>
<su id="bolt-arz-DF-207-186129-310409_p6_su3">
 صعب اوي اشوف حد من اهلي بيتقتل او بيتخنق بغار واقعد في بيتنا اقول يستاهلوا
</su>
<su id="bolt-arz-DF-207-186129-310409_p6_su4">
 مهما اللي عملوا هل ده مبرر لقتلهم ؟؟؟
</su>
<su id="bolt-arz-DF-207-186129-310409_p6_su5">
 ايه المبرر لقتل انسان ؟؟
</su>
<su id="bolt-arz-DF-207-186129-310409_p6_su6">
 ده الفاسدين الكبار معملناش معاهم كده
</su>
<su id="bolt-arz-DF-207-186129-310409_p6_su7">
 اللي يغلط حاكمه محاكمة مدنية لكن مش تقتله !!!!
</su>
<su id="bolt-arz-DF-207-186129-310409_p6_su8">
 هي دي المشكلة عندك اننا عاطفيين يعني واحد يشوف حد بيتقتل ويقول انا عقلاني ومش هجري ورا عواطفي
</su>
<su id="bolt-arz-DF-207-186129-310409_p6_su9">
 لو شفتي ناس واحدة رصاص في دماغها وماتت وهما شباب زي الورد او شباب عينهم ضاعت مش هتقولي كده
</su>
<su id="bolt-arz-DF-207-186129-310409_p6_su10">
 لو شفتي مرضي بيتشنجوا من الغاز وادية التشنجات العادية مش جايبة معاهم لان الغاز مختلف
</su>
<su id="bolt-arz-DF-207-186129-310409_p6_su11">
 لما واحد يدخل في غيبوبة من الغاز
</su>
<su id="bolt-arz-DF-207-186129-310409_p6_su12">
 لما تشوف قهرة ام علي ابنها اللي عنده 13 سنة واخد رصاصة في دماغه ومات ولا قهرة اخوه عليه
</su>
<su id="bolt-arz-DF-207-186129-310409_p6_su13">
 مش هتقولي عاطفيين هتلعني الشرطة والجيش وهتلعني كل فاسد في البلد اهدر دم ناس بريئة
</su>
<su id="bolt-arz-DF-207-186129-310409_p6_su14">
 هو الدم بقي سهل كده نشوفه ونقول مش هنجري ورا عواطفنا
</su>
<su id="bolt-arz-DF-207-186129-310409_p6_su15">
 الناس الي مش عارفين اللي حصل انزلوا وشوفوا الناس اللي اتصابت والناس اللي ماتت
</su>
<su id="bolt-arz-DF-207-186129-310409_p6_su16">
 مين هيجيب حقهم
</su>
<su id="bolt-arz-DF-207-186129-310409_p6_su17">
 وتطلع لجنة تحقيق تقولك مافيش ضرب نار والناس اللي ماتت واتصابت دي اتصابت منين ؟؟؟؟
</su>
<su id="bolt-arz-DF-207-186129-310409_p6_su18">
 لو الناس مشيت وقالت خلاص لجنة هتجيب حقنا هتضيعه ري ماضيعت حق الشهداء قبل كده
</su>
<su id="bolt-arz-DF-207-186129-310409_p6_su19">
 الموضوع مش عاطفة الموضوع موضوع ناس ماتت بدون ذنب
</su>
</post>
<post id="bolt-arz-DF-207-186129-310409_p7">
<su id="bolt-arz-DF-207-186129-310409_p7_su1">
 وده اللى المشير عاوز يوصله للشعب او بمعنى اصح يوصل الشعب ليه
</su>
<su id="bolt-arz-DF-207-186129-310409_p7_su2">
 التخبط 
</su>
<su id="bolt-arz-DF-207-186129-310409_p7_su3">
 ناس كتير كانت خايفة الانتخابات تتأجل ولما حصلت الهوجة دى والضرب اشتغل ووقعوا مننا كتير 
</su>
<su id="bolt-arz-DF-207-186129-310409_p7_su4">
 خفنا اكتر وقلنا اكيد حصل ده عشان يأجلوا الانتخابات لا مفر
</su>
<su id="bolt-arz-DF-207-186129-310409_p7_su5">
 بس بعد ما طلع الخطاب المبجل واتقال فيه ان الانتخابات ف معادها
</su>
<su id="bolt-arz-DF-207-186129-310409_p7_su6">
 والباقى شغال ف جو الانتخاب والحاجات دى
</su>
<su id="bolt-arz-DF-207-186129-310409_p7_su7">
 الواحد حس انه معندوش دم اصلا انه يفكر ف انتخابات 
</su>
<su id="bolt-arz-DF-207-186129-310409_p7_su8">
 يعنى من الاخر وصل ناس كتير بردو كانت خايفة الانتخابات تتأجل لـ انها تقول ( ياريت نأجلها شوية ) !!
</su>
<su id="bolt-arz-DF-207-186129-310409_p7_su9">
 لعبة شيطانية مكارة بالمرة 
</su>
<su id="bolt-arz-DF-207-186129-310409_p7_su10">
 انه يلف الدايرة لينا ويخلى الرأى ده يطلع مننا بعد ما كنا قلقانين انه يحصل !
</su>
<su id="bolt-arz-DF-207-186129-310409_p7_su11">
 و ف الاخر يجيلنا رئيس وزرا فلول اصلا وتبقى كما كانت حكومة تسيير اعمال وليست انقاذ وطنى بكافة الصلاحيات
</su>
<su id="bolt-arz-DF-207-186129-310409_p7_su12">
 بجد انا انبهرت..
</su>
</post>
<post id="bolt-arz-DF-207-186129-310409_p8">
<su id="bolt-arz-DF-207-186129-310409_p8_su1">
 بافتراض ان ما حدث يوم السبت لم يحدث, كنت ايضا سأريد جهة اخرى تشرف على الانتخابات غير المجلس العسكرى
</su>
<su id="bolt-arz-DF-207-186129-310409_p8_su2">
 و د. عبد المنعم أبو الفتوح وضع مقترحا لتسليم السلطة لحكومة انتقالية
</su>
<su id="bolt-arz-DF-207-186129-310409_p8_su3">
 يا رب نقدر نكمل
</su>
</post>
<post id="bolt-arz-DF-207-186129-310409_p9">
<su id="bolt-arz-DF-207-186129-310409_p9_su1">
 اللى بيقول ع الابطال اللى كانوا فى شارع محمد محمود بلطجية ومدفوع لهم
</su>
<su id="bolt-arz-DF-207-186129-310409_p9_su2">
 انت تاخد كام وتنزل تقف قدام الرصاص
</su>
<su id="bolt-arz-DF-207-186129-310409_p9_su3">
 تاخد كام وتقف قدام قنابل اعصاب
</su>
<su id="bolt-arz-DF-207-186129-310409_p9_su4">
 تاخد كام وعينك تتفقع
</su>
<su id="bolt-arz-DF-207-186129-310409_p9_su5">
 تاخد كام وتقف فى مكان الموت موجود فى فى كل حته
</su>
<su id="bolt-arz-DF-207-186129-310409_p9_su6">
 اتقوا الله
</su>
<su id="bolt-arz-DF-207-186129-310409_p9_su7">
 ثائـر مصـرى.. ثورتـى تونسيـة.. اصـرارى ليبـى.. صمـودى يمنـى.. دمـى سـورى.. حلمـى فلسطينـى
</su>
</post>
<post id="bolt-arz-DF-207-186129-310409_p11">
<su id="bolt-arz-DF-207-186129-310409_p11_su1">
 طيب و أنا بأقول ان في شارع محمد محمود كان يوجد بلطجية ((( بين الشباب )))
</su>
<su id="bolt-arz-DF-207-186129-310409_p11_su2">
 و لم نقل على الثوار بلطجية
</su>
<su id="bolt-arz-DF-207-186129-310409_p11_su3">
 كان يوجد بلطجية يقفون أعلى المدرسة الموجودة بهذا الشارع
</su>
<su id="bolt-arz-DF-207-186129-310409_p11_su4">
 و كلما هدأ الوضع يلقون حجارة على الشرطة فتضرب على الشباب - الثوار - و يكونوا هم الضحية رغم أنهم لا يبدأون بالضرب..
</su>
<su id="bolt-arz-DF-207-186129-310409_p11_su5">
 و تم القبض على بلطجية بالفعل و مُسجل معهم فيديوهات و ليس كلام نظري!
</su>
<su id="bolt-arz-DF-207-186129-310409_p11_su6">
 وبشهادة من بالميدان و بشهادة من هم مُتابعون للوضع حوله أن هناك أشخاص كانوا يفتعلون و يثيرون التوتر في الشارع ليحدث صدام
</su>
<su id="bolt-arz-DF-207-186129-310409_p11_su7">
 هم بعيدين عنه ولكن الشباب هو الضحية فيزداد الوضع تأججًا !
</su>
<su id="bolt-arz-DF-207-186129-310409_p11_su8">
 أحبك فجرًا عنيد الضياء
</su>
<su id="bolt-arz-DF-207-186129-310409_p11_su9">
 إذا ما تهاوت قلاع النجاة
</su>
<su id="bolt-arz-DF-207-186129-310409_p11_su10">
 ولو دمر الزيف عشق القلوب
</su>
<su id="bolt-arz-DF-207-186129-310409_p11_su11">
 لما عاش في القلب عشق سواه
</su>
</post>
</multipost>
