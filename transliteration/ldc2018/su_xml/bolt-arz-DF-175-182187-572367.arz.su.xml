<multipost id="bolt-arz-DF-175-182187-572367" language="Arabic">
<post id="bolt-arz-DF-175-182187-572367_p1">
<su id="bolt-arz-DF-175-182187-572367_p1_su1">
 شوفوا اللقاء ده اللي عملته قناة النهار مع البرادعي...
</su>
<su id="bolt-arz-DF-175-182187-572367_p1_su2">
 عند الدقيقة 10 : 58 يقول البرادعي : " كانوا عايزني في التحرير.. بيقولوا انزل التحرير.. أنا عندي اعتبارات أمنية كتير وأنا عيلتي برده أولى بيا "
</su>
<su id="bolt-arz-DF-175-182187-572367_p1_su3">
 بجد أنا ماصدقتش نفسي وأنا باسمع منه الكلام ده...
</su>
<su id="bolt-arz-DF-175-182187-572367_p1_su4">
 عندك اعتبارات أمنية وعيلتك أولى بيك ؟!!!
</su>
<su id="bolt-arz-DF-175-182187-572367_p1_su5">
 طيب وهل الشباب اللي انت قلتلهم انزلوا الميدان فنزلوا وضحوا بحياتهم وعينيهم.. هل الشباب دول عائلاتهم مش أول بيهم ؟!..
</su>
<su id="bolt-arz-DF-175-182187-572367_p1_su6">
 مئات المصابين وعشرات القتلى من شباب الثورة اللي انت قلتلهم انزلوا الميدان...هل الشباب دول مالهومش عائلات تهتم بيهم وتزعل عليهم وتبكي الدموع على فراقهم ؟!....
</su>
<su id="bolt-arz-DF-175-182187-572367_p1_su7">
 هل كل شاب مات من الشباب دول مالهوش أم تبص كل يوم على صورته وتنزل دموعها غصب عنها وهي بتقوله : وحشتني ...
</su>
<su id="bolt-arz-DF-175-182187-572367_p1_su8">
 هل كل شاب مات من الشباب دول ما لهوش ابن اتيتم أو زوجة اترملت ؟!...
</su>
<su id="bolt-arz-DF-175-182187-572367_p1_su9">
 هل كل دول مالهومش عائلات ؟!...
</su>
<su id="bolt-arz-DF-175-182187-572367_p1_su10">
 بقى انت تحطهم في وش النار وانت تاخد ساتر. ...
</su>
<su id="bolt-arz-DF-175-182187-572367_p1_su11">
 ده بدل ما تكون انت في المقدمة ...
</su>
<su id="bolt-arz-DF-175-182187-572367_p1_su12">
 ازاي كنت عايز تبقى زعيم ؟!!!
</su>
<su id="bolt-arz-DF-175-182187-572367_p1_su13">
 هل الزعيم هو من يضع شعبه في المخاطر والتحديات وهو يبعد عن المخاطر علشان أمنه الشخصي ؟!!!.....
</su>
<su id="bolt-arz-DF-175-182187-572367_p1_su14">
 أأأأأأأأه يا بلدي ....
</su>
</post>
<post id="bolt-arz-DF-175-182187-572367_p2">
<su id="bolt-arz-DF-175-182187-572367_p2_su1">
 عادي يا حبيبتي مستغربة ليه احنا في زمن الكلام فيه اسهل شئ
</su>
</post>
<post id="bolt-arz-DF-175-182187-572367_p4">
<su id="bolt-arz-DF-175-182187-572367_p4_su1">
 انا اصلا مش مرتاحه للبرادعى
</su>
<su id="bolt-arz-DF-175-182187-572367_p4_su2">
 مش غريب عليه كده
</su>
</post>
<post id="bolt-arz-DF-175-182187-572367_p5">
<su id="bolt-arz-DF-175-182187-572367_p5_su1">
 بانو بانو بانو علي اصلكوا بانوا
</su>
<su id="bolt-arz-DF-175-182187-572367_p5_su2">
 اللهم ارزقنا حسن الخاتمه
</su>
</post>
<post id="bolt-arz-DF-175-182187-572367_p6">
<su id="bolt-arz-DF-175-182187-572367_p6_su1">
 انا خلاص مبقتش احس من كتر اللى احنا فية والله كتير على البلد اللى بيحصل دة ربنا يعافيكى يا مصر وترجعى احسن من الاول يا حبيبتى يام الدنيا
</su>
</post>
<post id="bolt-arz-DF-175-182187-572367_p16">
<su id="bolt-arz-DF-175-182187-572367_p16_su1">
 يادي النيله علينا وعلي البرادعي هو الراجل ده عملكو عمل 
</su>
<su id="bolt-arz-DF-175-182187-572367_p16_su2">
 اللي تصبحوا فيه تباتوا فيه 
</su>
<su id="bolt-arz-DF-175-182187-572367_p16_su3">
 افصلوا بئا دي التلاجه بتفصل انتو مبتزهئوش 
</su>
<su id="bolt-arz-DF-175-182187-572367_p16_su4">
 عايزين ايه تاني شوهتوه وزهقتوه واستعملتو معاه كل وسائل الغيبه والنميمه والبهتان والتصيد وطلعتوه علماني وكافر وعميل وامريكاني ويهودي واسترالي وهندوسي ومراته ايرانيه من عبده النار وبنته لابسه مايوه وخرب العراق ودمر افغانستان وتسبب في جميع الزلالزل والبراكين والاعصير والزوابع وخلاص وسابهالكو مخضره ولا عايز رئاسه ولا عايز حاجه 
</su>
<su id="bolt-arz-DF-175-182187-572367_p16_su5">
 ايه المطلوب يعني نجيب سكينه وندبحه علشان تهبطوا وترتاحوا ؟ 
</su>
<su id="bolt-arz-DF-175-182187-572367_p16_su6">
 ده ايه الملل ده ؟ 
</su>
<su id="bolt-arz-DF-175-182187-572367_p16_su7">
 ماتروحوا تشوفوا حاجه تانيه ولا خلاص معادش فيه حاجه وكله تمام زي الفل ؟ 
</su>
<su id="bolt-arz-DF-175-182187-572367_p16_su8">
 ربنا يشفيكو بجد انتو صعبنانين عليا اوي ده مرض اسمه البرادعي فوبيا ده ولا ايه ؟ 
</su>
<su id="bolt-arz-DF-175-182187-572367_p16_su9">
 طيب عرفنا انه وحش وزفت وندل وفيه العبر ايه المطلوب نعمل ايه نقتله ولا نمده علي رجليه ؟ 
</su>
<su id="bolt-arz-DF-175-182187-572367_p16_su10">
 ارحمونا بئا من السخافات وشوفوا حاجه مهمه اتكلموا فيها ؟ 
</su>
<su id="bolt-arz-DF-175-182187-572367_p16_su11">
 داء الكراهيه ده داء وحش ياساتر علي دي نفوس ياساتر
</su>
</post>
<post id="bolt-arz-DF-175-182187-572367_p17">
<su id="bolt-arz-DF-175-182187-572367_p17_su1">
 اولا انا سمعت اللقاء كلة
</su>
<su id="bolt-arz-DF-175-182187-572367_p17_su2">
 وديه جمله من وسط جمل كتير
</su>
<su id="bolt-arz-DF-175-182187-572367_p17_su3">
 وفعلا الراجل مستهدف من جهات كتير جدا
</su>
<su id="bolt-arz-DF-175-182187-572367_p17_su4">
 وهو كزا مرة نزل الميدان مقالش لاء
</su>
<su id="bolt-arz-DF-175-182187-572367_p17_su5">
 ولو ده بس اللى لفت نظرك فهو قال كلام كتير جداااا
</su>
<su id="bolt-arz-DF-175-182187-572367_p17_su6">
 منه انه لسه ميقدرش يحكم على البرلمان اللى لسه مكملش شهر
</su>
<su id="bolt-arz-DF-175-182187-572367_p17_su7">
 واللى شتم فيه ونوابه صقفوا بدون اى حياء
</su>
<su id="bolt-arz-DF-175-182187-572367_p17_su8">
 كفايه تشوية
</su>
</post>
<post id="bolt-arz-DF-175-182187-572367_p27">
<su id="bolt-arz-DF-175-182187-572367_p27_su1">
 المشاركة الأصلية كتبت بواسطة أفق على فكرة يا تنهدية الراجل اللي انتي حطة صورته في توقعيك ده كل ما باشوف صورته باحزن أوي....
</su>
<su id="bolt-arz-DF-175-182187-572367_p27_su2">
 من الناس اللي افتقدناهم فعلا
</su>
<su id="bolt-arz-DF-175-182187-572367_p27_su3">
 الله يرحمه
</su>
<su id="bolt-arz-DF-175-182187-572367_p27_su4">
 حبيبتى دكتور ابراهيم الفقى.. الغائب الحاضر
</su>
<su id="bolt-arz-DF-175-182187-572367_p27_su5">
 فى ناس كتير عايشة وعلى قيد الحياة.. لكن لا تذكر
</su>
<su id="bolt-arz-DF-175-182187-572367_p27_su6">
 ولا نشعر بوجودها فى حياتنا....
</su>
<su id="bolt-arz-DF-175-182187-572367_p27_su7">
 لكن هذا الرجل العظيم توفاه الله رب العالمين.. ولا زال موجودا حاضرا معنا
</su>
<su id="bolt-arz-DF-175-182187-572367_p27_su8">
 باعماله ومؤلفاته الجميلة... نسال الله رب العرش العظيم
</su>
<su id="bolt-arz-DF-175-182187-572367_p27_su9">
 ان يجعلها فى ميزان حسناته... واتمنى ان كلكم تترحموا على روحه
</su>
<su id="bolt-arz-DF-175-182187-572367_p27_su10">
 وتقراوا له الفاتحة... 
</su>
</post>
<post id="bolt-arz-DF-175-182187-572367_p28">
<su id="bolt-arz-DF-175-182187-572367_p28_su1">
 المشاركة الأصلية كتبت بواسطة أفق هو ده ردك ؟!!!
</su>
<su id="bolt-arz-DF-175-182187-572367_p28_su2">
 بالله عليكي مش صعبان عليكي.. شباب زي الورد... ضحى بنفسه... وهو يقول أنا عيلتي أولى بيه ؟!!
</su>
<su id="bolt-arz-DF-175-182187-572367_p28_su3">
 طيب وهو الشباب اللي مات ده مالهوش عائلات تحزن عليه 
</su>
<su id="bolt-arz-DF-175-182187-572367_p28_su4">
 اصلى مش بحب الظلم
</su>
<su id="bolt-arz-DF-175-182187-572367_p28_su5">
 ردى
</su>
<su id="bolt-arz-DF-175-182187-572367_p28_su6">
 رد ام منار
</su>
</post>
<post id="bolt-arz-DF-175-182187-572367_p35">
<su id="bolt-arz-DF-175-182187-572367_p35_su1">
 بعيدا عن موقفنا اصلا من النزول.. بس ده مش مبدا الثوريه ولا الثوار ده مبدا حزب الكنبه.. مفجر ثوره من منازلهم ازاي من وجهة نظر الثوريين .. والبرادعي مانزلش الا يوم 28 باين ويوم او اتنين تانيين 
</su>
</post>
<post id="bolt-arz-DF-175-182187-572367_p42">
<su id="bolt-arz-DF-175-182187-572367_p42_su1">
 عادي ياحببتي ما القاده دائما مابيكونوش في المواجه ياعني ماشفناش حد من قادة الاخوان انصاب او استشهد لكن الشباب هما اللي اتصابو
</su>
</post>
<post id="bolt-arz-DF-175-182187-572367_p45">
<su id="bolt-arz-DF-175-182187-572367_p45_su1">
 بس مشفتيش الكاتب محمد عبد القدوس الرجل اللى قد يكون اكبر منه وهو بيتسحل اول يوم يوم 25 واتقبض عليه من الميدان
</su>
<su id="bolt-arz-DF-175-182187-572367_p45_su2">
 ده اضرب ضرب اجيبلك الصور
</su>
<su id="bolt-arz-DF-175-182187-572367_p45_su3">
 ده اخوان
</su>
<su id="bolt-arz-DF-175-182187-572367_p45_su4">
 القيادات اعتقلوا يوم 28
</su>
<su id="bolt-arz-DF-175-182187-572367_p45_su5">
 وكتير اصلا فى السجن من قبلها
</su>
<su id="bolt-arz-DF-175-182187-572367_p45_su6">
 صورهم فى الميدان لما كان هو لسة موصلش من الخارج
</su>
</post>
<post id="bolt-arz-DF-175-182187-572367_p47">
<su id="bolt-arz-DF-175-182187-572367_p47_su1">
 ازاى تقولى كده على مفجر الثوره الراجل ماكفرش لما قال يقعد مع ولاده ساعتين ولا عشره
</su>
<su id="bolt-arz-DF-175-182187-572367_p47_su2">
 اموت واعرف هما ليه معتبرينه بطل قومى كده فاكرينه غاندى
</su>
</post>
<post id="bolt-arz-DF-175-182187-572367_p50">
<su id="bolt-arz-DF-175-182187-572367_p50_su1">
 المشاركة الأصلية كتبت بواسطة مسلمه محبه لله اخر رد ليا فى الموضوع ده
</su>
<su id="bolt-arz-DF-175-182187-572367_p50_su2">
 انا شوفت الحلقه كلها واللى عاوزه تشتم وتحسبن وتاخد سيئات تشوف الحلقه كلها
</su>
<su id="bolt-arz-DF-175-182187-572367_p50_su3">
 مش تاخد جمله من حوار مدته اكتر من ساعتين
</su>
<su id="bolt-arz-DF-175-182187-572367_p50_su4">
 على فكرة مش تأييد للبرداعى ده تأييد للحق
</su>
<su id="bolt-arz-DF-175-182187-572367_p50_su5">
 ممكن اختلف معاه فى حجات كتيير
</su>
<su id="bolt-arz-DF-175-182187-572367_p50_su6">
 لكن مش هظلم ولن اجور على حق احد
</su>
<su id="bolt-arz-DF-175-182187-572367_p50_su7">
 وكلا محاسب على كل كلمة يلفظ بها
</su>
<su id="bolt-arz-DF-175-182187-572367_p50_su8">
 عندك حق يا مسلمة
</su>
<su id="bolt-arz-DF-175-182187-572367_p50_su9">
 لو حد تاني قال كلمة واحدة ضد الثورة واحنا اتكلمنا تلاقي مليون واحدة طالعة تقولك ايه ده انتو نسيتوا نفسكوا ولا ايه
</su>
<su id="bolt-arz-DF-175-182187-572367_p50_su10">
 فلان الفلاني ده كان بيعمل ما اعرفش ايه وانتو قاعدين في بيوتكم و مش عشان غلطة يبقى المفروض نشنقه
</su>
<su id="bolt-arz-DF-175-182187-572367_p50_su11">
 لكن البرادعي المفروض ما يغلطش طبعا عشان يعجب اللي بيكيلوا بمكيالين
</su>
<su id="bolt-arz-DF-175-182187-572367_p50_su12">
 وبرضو بينتقدوه مفيش فايدة
</su>
</post>
<post id="bolt-arz-DF-175-182187-572367_p53">
<su id="bolt-arz-DF-175-182187-572367_p53_su1">
 محمد عبد القدوس مش اخوان
</su>
<su id="bolt-arz-DF-175-182187-572367_p53_su2">
 والقيادات اعتقلت زي مابتعتقل مش جديد للضغط عليهم ماينزلوش مظاهرات
</su>
<su id="bolt-arz-DF-175-182187-572367_p53_su3">
 والبرادعي كمان كان موجود يوم 28 واترش عليه ميه واتضرب
</su>
<su id="bolt-arz-DF-175-182187-572367_p53_su4">
 انا بتكلم على معركه التحرير نفسها ماحدش فيهم خد طوبه ولا رصاصه ولا حصله حاجه في حين ان شباب الاخوان اتطحنو مع بقيت الشباب وده مش تقليل منهم بس دي سنه الحياه هما كبار السن زي البرادعي ولا جهد لهم بهذا العراك اللي محتاج جهد وحركه وسرعه 
</su>
</post>
<post id="bolt-arz-DF-175-182187-572367_p56">
<su id="bolt-arz-DF-175-182187-572367_p56_su1">
 عندك حق والله يا افق
</su>
<su id="bolt-arz-DF-175-182187-572367_p56_su2">
 الحلقة دى كانت سيئة جدا بقى هو ده المفجر اللى بيقولوا عليه تحسى انه عايش دور غاندى مه طبعا عنده حق مه اللى حوليه شايفينه كده عملين يطبلوا ويزمروا كان مصر ما جبتشى غيره
</su>
</post>
<post id="bolt-arz-DF-175-182187-572367_p65">
<su id="bolt-arz-DF-175-182187-572367_p65_su1">
 انا بتكلم على معركه التحرير نفسها ماحدش فيهم خد طوبه ولا رصاصه ولا حصله حاجه في حين ان شباب الاخوان اتطحنو مع بقيت الشباب وده مش تقليل منهم بس دي سنه الحياه هما كبار السن زي البرادعي ولا جهد لهم بهذا العراك اللي محتاج جهد وحركه وسرعه
</su>
<su id="bolt-arz-DF-175-182187-572367_p65_su2">
 محمد عبد القدوس مش اخوان ؟!!!!!
</su>
<su id="bolt-arz-DF-175-182187-572367_p65_su3">
 محمد عبد القوس اخوان يا قمر.. راجعي معلوماتك...
</su>
<su id="bolt-arz-DF-175-182187-572367_p65_su4">
 والمسألة مش قادة الاخوان انضربوا وللا لأ...
</su>
<su id="bolt-arz-DF-175-182187-572367_p65_su5">
 المسألة نزلوا وللا لأ..
</su>
<su id="bolt-arz-DF-175-182187-572367_p65_su6">
 قادة الاخوان اللي فيهم ما كانش مسجون نزلو الميدان...
</su>
<su id="bolt-arz-DF-175-182187-572367_p65_su7">
 بينما البرادعي ما رضيش ينزل خوفا على سلامته.. مع انه هو من أول من طالب الشباب بالنزول للميدان..
</su>
</post>
<post id="bolt-arz-DF-175-182187-572367_p68">
<su id="bolt-arz-DF-175-182187-572367_p68_su1">
 المشاركة الأصلية كتبت بواسطة أفق طيب وهل ده يبقى زعيم يا أم البخاري ؟
</su>
<su id="bolt-arz-DF-175-182187-572367_p68_su2">
 هل الزعيم يقول للشباب انزلوا الميدان وهو يرفض ينزل علشان خايف على أمنه الشخصي ؟
</su>
<su id="bolt-arz-DF-175-182187-572367_p68_su3">
 اولا الرجل قال قبل الجملة دى انا مش الى هقودكم انتم الى هتغيرو
</su>
<su id="bolt-arz-DF-175-182187-572367_p68_su4">
 ثانيا انتى تلومين هذا الزعيم على عدم نزول الميدان لدعم الشباب فما بالك بالزعيم الذى تعهد بحمايتهم ثم قتلهم ثم جاء اليوم يرشح نفسه لرئاسة مصر؟؟؟؟
</su>
</post>
<post id="bolt-arz-DF-175-182187-572367_p71">
<su id="bolt-arz-DF-175-182187-572367_p71_su1">
 أولا ياافق هو لا قال ع نفسه زعيم ولا مفجر ثورة
</su>
<su id="bolt-arz-DF-175-182187-572367_p71_su2">
 ولا هو قائد الثورة علشان حتما وضروري وواجب عليه يستنى
</su>
<su id="bolt-arz-DF-175-182187-572367_p71_su3">
 ع الاقل هو نزل.. يوم بئا نص يوم اسمه نزل مع الشباب وعلفكرة كان غيره نايم ف البيت ولا دريان بحاجة
</su>
<su id="bolt-arz-DF-175-182187-572367_p71_su4">
 هو ليه مواقف كتيرة اوي قبل الثورة وبعدها تغفرله اخطاء زي دي او زلات لسان زي دي
</su>
<su id="bolt-arz-DF-175-182187-572367_p71_su5">
 الحوار كله ماشاء الله عليه كان جميل راجل فاهم وواعي ومتزن ف كلامه
</su>
<su id="bolt-arz-DF-175-182187-572367_p71_su6">
 فيه غيره كانت اعصابه متوترة وفقد اعصابه في لقاءات زي دي..,
</su>
<su id="bolt-arz-DF-175-182187-572367_p71_su7">
 وربنا يهدي.,
</su>
</post>
<post id="bolt-arz-DF-175-182187-572367_p76">
<su id="bolt-arz-DF-175-182187-572367_p76_su1">
 المشاركة الأصلية كتبت بواسطة doby_boo ماعلينا هوا اخوان واذا كان اتجرجر فا البرادعي بردو اتضرب يوم 28 والبرادعي نزل التحرير كام مره مش منزلش خالص
</su>
<su id="bolt-arz-DF-175-182187-572367_p76_su2">
 وبعدين انتو زعلانين انه مانزلش والراجل وقف وقفات بطوليه طيب ماهو كل الشيوخ مانزلوش والشيخ محمد حسان مانزلش وناس كتير كتير من اللي انتو اعدين تهتفو ليهم ليل نهار حتى ماشركوش في الثوره
</su>
<su id="bolt-arz-DF-175-182187-572367_p76_su3">
 مش فاهمة هو حضرتك بتلونى معنى الكلام ليه كلام افق واضح وصريح وكمان كلام الدكتور البرادعى واضح وصريح هى بتقولكم هو غلطان فى الكلام اللى قاله دا وللا لا ؟
</su>
<su id="bolt-arz-DF-175-182187-572367_p76_su4">
 والدكتور البرادعي كلامه واضح برضو بيقول انا قلت مينفعش انزل لدواعى امنية واهلى برضوا اولى بيا الكلام دا انتوا شايفينه كلام عادى ؟
</su>
<su id="bolt-arz-DF-175-182187-572367_p76_su5">
 لواحد المفروض ان في ناس عاملاهزعيم للثورة !!!
</su>
<su id="bolt-arz-DF-175-182187-572367_p76_su6">
 ايه بئا جاب الشيوخ ومعرفش ايه ومين
</su>
</post>
<post id="bolt-arz-DF-175-182187-572367_p85">
<su id="bolt-arz-DF-175-182187-572367_p85_su1">
 المشاركة الأصلية كتبت بواسطة أفق يالؤلؤة الحوار ده معمول معاه من كام يوم يا دوب...
</su>
<su id="bolt-arz-DF-175-182187-572367_p85_su2">
 وهو بنفسه زي ما قريتي قال انه مانزلش التحرير...
</su>
<su id="bolt-arz-DF-175-182187-572367_p85_su3">
 لأنه فعلا ما نزلش التحرير غير مرة واحدة اللي هي يوم 28 وقعد ربع ساعة بالظبط وروح وما نزلش التحرير تاني أبدا.
</su>
<su id="bolt-arz-DF-175-182187-572367_p85_su4">
 يوم 28 حاصروه واتقبض عليه وخلوه فى الاقامة الجبرية فى بيته
</su>
<su id="bolt-arz-DF-175-182187-572367_p85_su5">
 عموما نزوله للتحرير كان هيتعب ناس كتير
</su>
<su id="bolt-arz-DF-175-182187-572367_p85_su6">
 هو دائما موجود مع مؤيديه لما يحتاجوه
</su>
<su id="bolt-arz-DF-175-182187-572367_p85_su7">
 بصورة لا يفهمها المختلفين معاه ومتهمهمش
</su>
</post>
<post id="bolt-arz-DF-175-182187-572367_p89">
<su id="bolt-arz-DF-175-182187-572367_p89_su1">
 متهدى كدة يا قمر هوه فيه ايه يزعل 
</su>
<su id="bolt-arz-DF-175-182187-572367_p89_su2">
 مش كان فيه ميت موضوع عمال يسب ويلعن فى مجلس الشعب عشان معاقبش مصطفى بكرى على اتهامة للبرادعى انه بيحرض الشباب ؟؟؟؟؟ 
</su>
<su id="bolt-arz-DF-175-182187-572367_p89_su3">
 ولا عشان الكلام هنا يدين البرادعى ويبرأ مجلس الشعب اللى اتنتفت فروته بسبب البرادعى 
</su>
<su id="bolt-arz-DF-175-182187-572367_p89_su4">
 متزعليش ياقمر الحق لازم يبان وزى ما فيه مواضيع عماله تهد فى مجلس الشعب وتقول مخيب ومش مخيب لازم برده حد يوضح حقايق البشر وانت نفسك كنت لسه بتدافى عنه فى موضوع بيسب فى مجلس الشعب..... تلك الايام نداولها بين الناس
</su>
</post>
<post id="bolt-arz-DF-175-182187-572367_p96">
<su id="bolt-arz-DF-175-182187-572367_p96_su1">
 المشاركة الأصلية كتبت بواسطة أفق يا دلوعة ايه الكلام ده بس ؟!!
</su>
<su id="bolt-arz-DF-175-182187-572367_p96_su2">
 يا حبيبتي ده هو اللي قال للشباب انزلوا الميادين...
</su>
<su id="bolt-arz-DF-175-182187-572367_p96_su3">
 ازاي يقولهم انزلوا وهو ينسحب...
</su>
<su id="bolt-arz-DF-175-182187-572367_p96_su4">
 ده كان المفروض يكون هو في المقدمة...
</su>
<su id="bolt-arz-DF-175-182187-572367_p96_su5">
 هي الربع ساعة اللي نزلها دي اسمها نزول ؟!!
</su>
<su id="bolt-arz-DF-175-182187-572367_p96_su6">
 انتي بتدافعي عن ايه ؟!!.. اذا كان الراجل نفسه بيقول أنا مانزلتش ومعترف بكده.. وبيبرر
</su>
<su id="bolt-arz-DF-175-182187-572367_p96_su7">
 شباب مين اللي البرادعي قالهم انزلوا فنزلوا حبيبتي
</su>
<su id="bolt-arz-DF-175-182187-572367_p96_su8">
 الشباب دول من يوم 25 يناير وهما ف الميدان ؟؟؟
</su>
<su id="bolt-arz-DF-175-182187-572367_p96_su9">
 وهو نزل امتى ؟؟ يوم 28 يناير
</su>
<su id="bolt-arz-DF-175-182187-572367_p96_su10">
 وبعدين الثورة دي كلنا عارفيين انها ثورة شعب
</su>
<su id="bolt-arz-DF-175-182187-572367_p96_su11">
 لا حد كان واصي ع حد ولا حد قال لحد انزلوا واعملوا ثورة
</su>
<su id="bolt-arz-DF-175-182187-572367_p96_su12">
 انا مش عارفة جبتوا الكلام ده منين ومين اللي قال ان البرادعي زعيم ثورة يناير ؟
</su>
<su id="bolt-arz-DF-175-182187-572367_p96_su13">
 هو نزل زييه زي ناس كتيرة اوي نزلت حبيبتي اللي منزلش يوم 25 وكان فاكرها مظاهرات وهتتلم ف نفس اليوم
</su>
<su id="bolt-arz-DF-175-182187-572367_p96_su14">
 ولقاها اتحولت ثورة نزل 28
</su>
<su id="bolt-arz-DF-175-182187-572367_p96_su15">
 وبعدين ياحبيبة قلبي انا مقولتش انه مقالش كده او كدبتك لا سمح الله وقلت انك بتتبلي عليه
</su>
<su id="bolt-arz-DF-175-182187-572367_p96_su16">
 بس هو مش المفروض عليه حاجة لانه ساعتها مكنش مسؤول عن حد
</su>
<su id="bolt-arz-DF-175-182187-572367_p96_su17">
 هو مسؤول عن تصرفاته ومش عارفة هو قعد ربع ساعة هو قال كده برضه ولا منين الربع ساعة دي ؟؟؟
</su>
<su id="bolt-arz-DF-175-182187-572367_p96_su18">
 فيه صور كتيرة اوي بس كل ده حصل ف ربع ساعة هو نزلها ياحبيبتي ؟؟؟
</su>
<su id="bolt-arz-DF-175-182187-572367_p96_su19">
 معتقدتش والله وحتى لو ربع ساعة ايه المشكلة هو مش قائد ترك الثورة وراح شرب شاي ف بيتهم
</su>
<su id="bolt-arz-DF-175-182187-572367_p96_su20">
 ده حتى اللي نزل 10 دقايق ومشي لحد دلوقتي بيقولك انه فخر ليه انه نزل التحرير.,
</su>
</post>
<post id="bolt-arz-DF-175-182187-572367_p97">
<su id="bolt-arz-DF-175-182187-572367_p97_su1">
 المشاركة الأصلية كتبت بواسطة الطايرة
</su>
<su id="bolt-arz-DF-175-182187-572367_p97_su2">
 ماهو المصيبه ان اغلب الشعب المصري هم اللى جابولنا مجلس المنافقين و الاطفال اللى مش عارفين يتكلمو كلمه غير لما واحد بعدها يعتذر عنهم و عن كلامهم..
</su>
<su id="bolt-arz-DF-175-182187-572367_p97_su3">
 بس بردو اختاروهم وبعدين الشعب مش برياله يعنى وللا عيال صغيرين يا ريت بس نبطل لهجه النخبه دى
</su>
<su id="bolt-arz-DF-175-182187-572367_p97_su4">
 الشعب اللى بتتكلمى عنه الثوره قامت علشانه
</su>
<su id="bolt-arz-DF-175-182187-572367_p97_su5">
 وبعدين ما انتى بتهاجمى اللى بيتكلم بطريقه وحشه على البرادعى وعملتى نفس الاسلوب بقولك مجلس المنافقين
</su>
<su id="bolt-arz-DF-175-182187-572367_p97_su6">
 ربنا يهدينا الى الحق
</su>
</post>
<post id="bolt-arz-DF-175-182187-572367_p108">
<su id="bolt-arz-DF-175-182187-572367_p108_su1">
 الشعب غلبان و اتضحك عليه من اللى دخلوله عن طريق الدين و فهموه انهم بيفهمو فى السياسه و اصلاح البلد و بعدين يتكلمو عن اللغه الانجليزيه و يتقمسو من اللى بيغلط فى المشير و سايبين التعليم البايظ و الامراض اللى بسبب الفساد و... حاقول ايه ولا ايه
</su>
<su id="bolt-arz-DF-175-182187-572367_p108_su2">
 دلوقتى بقى الشعب اللى بيتضحك عليه
</su>
<su id="bolt-arz-DF-175-182187-572367_p108_su3">
 بعد ما كان شعب مصر العظيم اللى عمل الثورة !!!
</su>
<su id="bolt-arz-DF-175-182187-572367_p108_su4">
 لا حول و لا قوه الا بالله
</su>
<su id="bolt-arz-DF-175-182187-572367_p108_su5">
 لعلمك اكبر دليل على وعى الشعب هو انه فاهم البرادعى على حقيقتة هو و كل اللى زيه على الساحه
</su>
<su id="bolt-arz-DF-175-182187-572367_p108_su6">
 و اذا كان على الاصلاح فالبرادعى سمعنا احلى كلام و مشوفناش منه اى عمل
</su>
</post>
<post id="bolt-arz-DF-175-182187-572367_p112">
<su id="bolt-arz-DF-175-182187-572367_p112_su1">
 سمعتوا اخر نكتة يا بنانيت...
</su>
<su id="bolt-arz-DF-175-182187-572367_p112_su2">
 الماما بتاعة زياد العليمى بتقول فى حوار ليها على قناة دريم وايه يعنى ان زياد شتم.. ما الانبياء كانوا بيشتموا !!!!!
</su>
<su id="bolt-arz-DF-175-182187-572367_p112_su3">
 وزعلانين من اللى بيدافعوا عن البرادعى.. لا انا رايي اننا نكبر دماغنا خالص مالص... 
</su>
<su id="bolt-arz-DF-175-182187-572367_p112_su4">
 وياريت حد يبقي يجيبلى اسم نبي كان بيشتم.. عشان نتاكدوا من وجهة نظر الحاجة ام زياد...
</su>
<su id="bolt-arz-DF-175-182187-572367_p112_su5">
 واللقاء موجود ع اليوتيوب هتلاقوه بكل سهولة.. اى حد شاطر يجيبهولنا عشان انا بطة بيضة فى الفيديوهات... 
</su>
</post>
<post id="bolt-arz-DF-175-182187-572367_p128">
<su id="bolt-arz-DF-175-182187-572367_p128_su1">
 المشاركة الأصلية كتبت بواسطة doby_boo كلام ايه اللي بلونه دا انا حتى مش معايا اللوان
</su>
<su id="bolt-arz-DF-175-182187-572367_p128_su2">
 ماحدش عمل حد زعيم ثوره البرادعي مش متسلق زي المتسلقين اللي طلعو على اكتاف الثوره وبقو ابطال دلوقتي
</su>
<su id="bolt-arz-DF-175-182187-572367_p128_su3">
 واللي جاب سيرت الشيوخ انها بتلوم انه مانزلش زي مابتقول في حين ان في ناس كتير بردو مانزلتش وبقو ابطال وبيتشالو على الاكتاف
</su>
<su id="bolt-arz-DF-175-182187-572367_p128_su4">
 وبعدين ماحدش وجه لحضرتك كلام ومن فضلك واحسانك ماتتكلميش بالاسلوب ده تاني انا مش بتخانق معاكي ياحببتي ولا احب اتخانق مع حد ماشي ياقمر
</su>
<su id="bolt-arz-DF-175-182187-572367_p128_su5">
 فين الخناق دا هههههههههههههه دنا حتى بقول ليكي حضرتك ومحددة كلامي بس هو دا يبئا خناق وعموما انا اسفة اذا كنت اسات ليكي بدون قصد
</su>
<su id="bolt-arz-DF-175-182187-572367_p128_su6">
 بس برضوا مجاوبتيش على السؤال المحدد انتوا موافقين على الكلام اللى هو قاله دا ان اهله اولى بيه ؟
</su>
</post>
<post id="bolt-arz-DF-175-182187-572367_p138">
<su id="bolt-arz-DF-175-182187-572367_p138_su1">
 بصى انا من الناس اللى كانت شايفة الأمل فى البرادعى قبل الثورة ولما الثورة قامت والدى نزل التحرير وانا طبعا 
</su>
<su id="bolt-arz-DF-175-182187-572367_p138_su2">
 الكل رفض انى أنزل انا بقا سمعتلك البرادعى فى أول لقاء معاة اثناء الثورة وهو بردو بقول نفس الكلام انة شخصية عامة ولازم تكون أمنة قولت ياخبر ياعنى أنت أغلى من أبويا فمن يومها وانا مبحترمش الراجل دة
</su>
</post>
<post id="bolt-arz-DF-175-182187-572367_p145">
<su id="bolt-arz-DF-175-182187-572367_p145_su1">
 المشاركة الأصلية كتبت بواسطة أفق يا دلوعة أيوة أنا قلت انه نزل يوم 28.. انتي ليه جايبة الفقرة دي.. أنا مش مختلفة مع كده.. هو نزل يوم 28....
</su>
<su id="bolt-arz-DF-175-182187-572367_p145_su2">
 لكن هل ده كافي ؟!!
</su>
<su id="bolt-arz-DF-175-182187-572367_p145_su3">
 ينزل يوم واحد وما ينزلش بعدها تاني أبدا رغم انه هو أول من دعا للثورة ؟!!
</su>
<su id="bolt-arz-DF-175-182187-572367_p145_su4">
 ويكون مبرره في عدم النزول هو حماية أمنه الشخصي ؟!!!
</su>
<su id="bolt-arz-DF-175-182187-572367_p145_su5">
 بالله عليكي ينفع كده ؟!
</su>
<su id="bolt-arz-DF-175-182187-572367_p145_su6">
 على أي حال أهلا بيكي يا دلوعة وشرفني مرورك
</su>
<su id="bolt-arz-DF-175-182187-572367_p145_su7">
 هو نزل فعلا التحرير ؟؟؟؟؟؟؟؟؟؟؟؟؟؟؟؟؟؟؟
</su>
<su id="bolt-arz-DF-175-182187-572367_p145_su8">
 بس الصورة اللى الناس جايباها دى تحت كوبرى ميدان الجيزة بعد أما خرج من مسجد الاستقامة على ما أظن.... مش فى ميدان التحرير!!!!!!!!!
</su>
<su id="bolt-arz-DF-175-182187-572367_p145_su9">
 على حد معلوماتى إن البرادعى منزلش التحرير يوم 28 يناير........ لأنه بعد الصورة دى على طول روح بيتهم.... مكملش مع الناس فى معركتهم ضد الشرطة يومها...........
</su>
<su id="bolt-arz-DF-175-182187-572367_p145_su10">
 لو معلوماتى غلط حد يصححها بعد إذنكم.....
</su>
</post>
<post id="bolt-arz-DF-175-182187-572367_p146">
<su id="bolt-arz-DF-175-182187-572367_p146_su1">
 المشاركة الأصلية كتبت بواسطة أفق البرادعي يا لؤلؤة شخصية سياسية عامة...
</su>
<su id="bolt-arz-DF-175-182187-572367_p146_su2">
 أينعم هو انسحب من انتخابات الرئاسة.. لكنه لم ينسحب من المشهد السياسي...
</su>
<su id="bolt-arz-DF-175-182187-572367_p146_su3">
 انتي ما سمعتيش انه هيشكل كيان سياسي مع بعض الليبراليين..
</su>
<su id="bolt-arz-DF-175-182187-572367_p146_su4">
 هو شخصية سياسية عامة...
</su>
<su id="bolt-arz-DF-175-182187-572367_p146_su5">
 وبالتالي من حقنا بل من واجبنا انتقاده....
</su>
<su id="bolt-arz-DF-175-182187-572367_p146_su6">
 طالما ارتضى العمل السياسي.. يبقى لازم يرضى بالنقد.. ولازم مؤيدينه زي حضرتك ترضوا بنقده.. صح كده ؟
</su>
<su id="bolt-arz-DF-175-182187-572367_p146_su7">
 المشاركة الأصلية كتبت بواسطة لؤلؤ البحر طيب
</su>
<su id="bolt-arz-DF-175-182187-572367_p146_su8">
 مع انى مش مصدقاكى بصراحة
</su>
<su id="bolt-arz-DF-175-182187-572367_p146_su9">
 انتى عاملة الموضوع
</su>
<su id="bolt-arz-DF-175-182187-572367_p146_su10">
 علشان الناس تدخل تقول الكلام الى يفرح فى شخص البرادعى
</su>
<su id="bolt-arz-DF-175-182187-572367_p146_su11">
 االموضوع اساسا مش ايجابى ولا هيفيد باى شئ
</su>
<su id="bolt-arz-DF-175-182187-572367_p146_su12">
 لا احجر عليكى لكن انا كمان هقول انطباعاتى عنه ايه
</su>
<su id="bolt-arz-DF-175-182187-572367_p146_su13">
 س سؤال
</su>
<su id="bolt-arz-DF-175-182187-572367_p146_su14">
 ما النتيجة الايجابية والامور المستفادة من موضوع افق
</su>
<su id="bolt-arz-DF-175-182187-572367_p146_su15">
 ج جواب
</su>
<su id="bolt-arz-DF-175-182187-572367_p146_su16">
 الى عنده كلمة هيدخل يقولها
</su>
<su id="bolt-arz-DF-175-182187-572367_p146_su17">
 والى عايز يشتم يشتم براحته
</su>
<su id="bolt-arz-DF-175-182187-572367_p146_su18">
 وبالمرة نجيب سيرة مؤيديه الغلابة الى فى المنتدى الى بينا وبينهم ماصنع الحداد
</su>
<su id="bolt-arz-DF-175-182187-572367_p146_su19">
 ونقول عنهم كام كلمة تريحنا شوية
</su>
<su id="bolt-arz-DF-175-182187-572367_p146_su20">
 لكن رغم كل شئ
</su>
<su id="bolt-arz-DF-175-182187-572367_p146_su21">
 شئنا او ابينا
</su>
<su id="bolt-arz-DF-175-182187-572367_p146_su22">
 البرادعى له ثقله حتى بعد ان ينسحب من الصراع السياسى
</su>
<su id="bolt-arz-DF-175-182187-572367_p146_su23">
 بردو الصراعات بتجرى وراه
</su>
<su id="bolt-arz-DF-175-182187-572367_p146_su24">
 تحية ليكى
</su>
<su id="bolt-arz-DF-175-182187-572367_p146_su25">
 ربنا يولى علينا الاصلح ويهدينا جميعا الى ما فيه رضاه
</su>
</post>
<post id="bolt-arz-DF-175-182187-572367_p149">
<su id="bolt-arz-DF-175-182187-572367_p149_su1">
 معلومة غلط وصح فى نفس الوقت
</su>
<su id="bolt-arz-DF-175-182187-572367_p149_su2">
 اسمحيلى اصححلك
</su>
<su id="bolt-arz-DF-175-182187-572367_p149_su3">
 البرادعى جه يوم 27 وطبعا مجاش يوم 25 وده لان محدش اصلا كان يعرف ان فى ثورة هتقوم لا انا ولا انتى ولا اى حد
</su>
<su id="bolt-arz-DF-175-182187-572367_p149_su4">
 نزل يوم 28 وهو بقى طالع من مسجد الاستقامة بعد صلاة الجمعة انضرب بخراطيم الميه... ودخل مستشفى ميدانى واتعالج
</su>
<su id="bolt-arz-DF-175-182187-572367_p149_su5">
 وبعد ما روح اتفرضت عليه اقااامة جبريـــة.... والشباب اللى راحله بيته تم اعتقالهم
</su>
<su id="bolt-arz-DF-175-182187-572367_p149_su6">
 ياريت اكون صححت المعلومة كويس
</su>
</post>
<post id="bolt-arz-DF-175-182187-572367_p152">
<su id="bolt-arz-DF-175-182187-572367_p152_su1">
 معلش يا جماعة انتوا زعلانين لية واحد عندة اعتبارات امنية. 
</su>
<su id="bolt-arz-DF-175-182187-572367_p152_su2">
 هو انتوا مش واخدين بالكوا ان فية ناس كدة كفرتة وواحد اهدر دمة وناس كدة اتهمتة بالعمالة في البرلمان واغلبية كدة في البرلمان راحت كدة مسقفة بكل شدة وحرارة ولم تراعي الدين 
</su>
<su id="bolt-arz-DF-175-182187-572367_p152_su3">
 ولا حتي يراعوا القاعدة : التي تقول ان الاتهام من غير بينة او سند ما هو الا للنيل من العرض وتشوية السمعة واحيانا بتكون دافع للتحريض والاذي ( زي كدة ما حصل في الاستفتاء)
</su>
<su id="bolt-arz-DF-175-182187-572367_p152_su4">
 الاهم بقي اية ان فية كمان قاعدة بتقول الكلام سياق وسباق ولحاق معلش ابقوا شوفوا كدة مثلا من الدقيقة 50 الي الدقيقة 60 علشان تعرفوا السياق. 
</su>
</post>
<post id="bolt-arz-DF-175-182187-572367_p153">
<su id="bolt-arz-DF-175-182187-572367_p153_su1">
 طيب ليه بتقولوا إنه نزل ميدان التحرير ؟؟؟؟؟؟؟؟؟؟؟؟؟؟؟؟
</su>
<su id="bolt-arz-DF-175-182187-572367_p153_su2">
 ليه منزلش فى الايام اللى بعد كدة وخصوصا إن اللى حطوه فى الاقامة الجبرية انكسرت إيديهم؟؟؟؟؟؟؟؟؟؟
</su>
<su id="bolt-arz-DF-175-182187-572367_p153_su3">
 ولا هو نزل وأنا بتكلم غلط!!!!!!!!!!!!!!!!!
</su>
<su id="bolt-arz-DF-175-182187-572367_p153_su4">
 أرجو الافادة.
</su>
</post>
<post id="bolt-arz-DF-175-182187-572367_p155">
<su id="bolt-arz-DF-175-182187-572367_p155_su1">
 انت يا افق عايزة تجيبى البرادعى لعامة الشعب اللى نزل وضحى بروحه
</su>
<su id="bolt-arz-DF-175-182187-572367_p155_su2">
 اذا كان مؤيدينه معتبرين الشعب اساسا مش من مستواهم الفكرى والنخبوى
</su>
<su id="bolt-arz-DF-175-182187-572367_p155_su3">
 يعنى باقى الشعب العدد فى اللمون
</su>
<su id="bolt-arz-DF-175-182187-572367_p155_su4">
 لسة واحدة قايلاها امبارح على اللى نزلوا فى انتخابات مجلس الشعب
</su>
<su id="bolt-arz-DF-175-182187-572367_p155_su5">
 يعنى البرادعى وةاى حد من مؤيدينه ثورة قومية لازم نحافظ عليها
</su>
<su id="bolt-arz-DF-175-182187-572367_p155_su6">
 وعامة الشعب العدد فى الليمون
</su>
<su id="bolt-arz-DF-175-182187-572367_p155_su7">
 نفس نظرة المخلوع للشعب
</su>
</post>
<post id="bolt-arz-DF-175-182187-572367_p156">
<su id="bolt-arz-DF-175-182187-572367_p156_su1">
 مش فاهمة تقصدى ايه
</su>
<su id="bolt-arz-DF-175-182187-572367_p156_su2">
 لو قصدك ايام الثورة هو كان تحت الاقااامة الجبرية من اول ما قولت لحضرتك بعد جمعة الغضب لسقوووط النظااام الفترة دى كلها
</su>
<su id="bolt-arz-DF-175-182187-572367_p156_su3">
 انما لو تقصدى نزل بعدها ولا لأ
</su>
<su id="bolt-arz-DF-175-182187-572367_p156_su4">
 ايوا يا قمر فى مظاهرات نزل فيها ومظاهرات منزلش فيها زيه كان زى اى مرشح رئااســـى
</su>
</post>
<post id="bolt-arz-DF-175-182187-572367_p162">
<su id="bolt-arz-DF-175-182187-572367_p162_su1">
 خبر اسود
</su>
<su id="bolt-arz-DF-175-182187-572367_p162_su2">
 عندي اعتبارات امنيه كتير
</su>
<su id="bolt-arz-DF-175-182187-572367_p162_su3">
 انا عيلتي اولي بيا
</su>
<su id="bolt-arz-DF-175-182187-572367_p162_su4">
 بيقول ف مليون واحد ف التحرير مش هتفرق
</su>
<su id="bolt-arz-DF-175-182187-572367_p162_su5">
 انما انا باخد المليون دول واروح اكلم بيهم المجلس العسكري او الاعلام
</su>
</post>
<post id="bolt-arz-DF-175-182187-572367_p169">
<su id="bolt-arz-DF-175-182187-572367_p169_su1">
 المذيع اللي اسمه حسين ده غريب اوي
</su>
<su id="bolt-arz-DF-175-182187-572367_p169_su2">
 حتى في نقطة القبلة بيقوله المهم النية
</su>
<su id="bolt-arz-DF-175-182187-572367_p169_su3">
 نية ايه مش فاهمه !! ربنا يهدي
</su>
<su id="bolt-arz-DF-175-182187-572367_p169_su4">
 غريبة يا أم رقية مع ان كل الهجوم على الاخوان واتهامهم بانهم ركبوا الثورة ونزلو بعد نجاحها لانهم كجماعة نزلوا يوم 28
</su>
</post>
<post id="bolt-arz-DF-175-182187-572367_p173">
<su id="bolt-arz-DF-175-182187-572367_p173_su1">
 لا مش غريب ولا حاااجة
</su>
<su id="bolt-arz-DF-175-182187-572367_p173_su2">
 1- البرادعى نزل يوم 28 ساااعة صلاة الجمعة وصلى الجمعة فى مسجد الاستقااامة اما الاخوان نزلوا يوم 28 فعلا بس بالليـــل بعد ما الناس كلها نزلت
</su>
<su id="bolt-arz-DF-175-182187-572367_p173_su3">
 2- البرادعى كااااااااااااااان بره مصر ورجع امـــا الاخوان فأصلا هما فى مصر مينفعش لسه اقعد افكر انزل ولا لآ
</su>
<su id="bolt-arz-DF-175-182187-572367_p173_su4">
 3- على افتراض ان الــ 2 نزلوا يوم 28 لا يمكن المقارنة بين نزول شخص يوم 28 وقرار مستنياه الجماعة من المرشد بالنزول او عدم النزول
</su>
<su id="bolt-arz-DF-175-182187-572367_p173_su5">
 مفيش وجه مقارنة
</su>
<su id="bolt-arz-DF-175-182187-572367_p173_su6">
 اسمحيلى ارد عليكى البرادعى نفر انما الاخوان جماعات ومعروف انهم منظمين ومحدش هينكر انهم الى ساعدوا فى نجاحها لانهم كانوا النسبة الاكبر عشان يلموا بعض الموضوع مش سهل كمان الخطوط كلها اتقفلت
</su>
<su id="bolt-arz-DF-175-182187-572367_p173_su7">
 ومعلش يعنى اية الفرق بين انهم نزلوا الصبح او بالليل المهم النزول
</su>
<su id="bolt-arz-DF-175-182187-572367_p173_su8">
 وهو رجع لان كمان فرصة للرئاسة مش هو كان ناوى قبل الثورة
</su>
<su id="bolt-arz-DF-175-182187-572367_p173_su9">
 طب هو منزلش يوم 25 يناير لية اول ما الشباب نزل لية فضل ل28 طالما بنتكلم مين الى جة الاول ؟؟؟؟ كان مستنى مين ؟؟؟؟؟
</su>
<su id="bolt-arz-DF-175-182187-572367_p173_su10">
 لو نكلم للحق يبقى الكل نزل الاول الاخر المهم النزول بس نخون بعض لمجرد ناس جت الاول وناس جت الاخر ؟؟؟؟
</su>
</post>
<post id="bolt-arz-DF-175-182187-572367_p174">
<su id="bolt-arz-DF-175-182187-572367_p174_su1">
 المفروض الكلام ده تقوليه عليه لانه هو اللى مبيتهدش ومش راضى ينبط 
</su>
<su id="bolt-arz-DF-175-182187-572367_p174_su2">
 انسحب يبقى خليه فى حاله مش كل يوم تصريح وفرقعة اعلامية 
</su>
<su id="bolt-arz-DF-175-182187-572367_p174_su3">
 خلاص قرب ينزلنا من الحنفية 
</su>
<su id="bolt-arz-DF-175-182187-572367_p174_su4">
 ونفوس مين اللى مريضة بالكره ده قلبه بيشع كراهةللاسلاميين ولا انتى مبتقريش اراؤه وتعليقه على نتيجة الانتخابات
</su>
</post>
<post id="bolt-arz-DF-175-182187-572367_p175">
<su id="bolt-arz-DF-175-182187-572367_p175_su1">
 محمد عبد القدوس مش اخوان ازاى
</su>
<su id="bolt-arz-DF-175-182187-572367_p175_su2">
 انتى متعرفيش ولا ايه
</su>
<su id="bolt-arz-DF-175-182187-572367_p175_su3">
 لا ياحبيبتى اخوان وكان بنفسه بيوزع ورق دعاية الحرية والعدالة ربنا يكرمه على السيارات ايام الانتخابات وعندى الصور
</su>
<su id="bolt-arz-DF-175-182187-572367_p175_su4">
 ولا اقولك ابحثى على النت وانتى تعرفى
</su>
</post>
<post id="bolt-arz-DF-175-182187-572367_p187">
<su id="bolt-arz-DF-175-182187-572367_p187_su1">
 بصى انتى نزلتى فيديو وماسيبتهوش من غير تعليق لا علقتى و قلتى عمل وماعملش وقال وماصعبش عليه مش عارف ايه
</su>
<su id="bolt-arz-DF-175-182187-572367_p187_su2">
 علما بأن الثورة اللى دعالها اكتر من سنه ونص شارك فيه ويوم مامات فوق الالف واصيب الوف من الشباب كان هو واحد بينهم وكان معرض لاى شيئ
</su>
<su id="bolt-arz-DF-175-182187-572367_p187_su3">
 انا قلتلك ان اللى بيته من ازاز مايحدفش الناس بالطوب
</su>
<su id="bolt-arz-DF-175-182187-572367_p187_su4">
 ليه بقى؟لانك عملتى موضوع تنتقدى عيب البرادعى اللى فيكم اصلا
</su>
<su id="bolt-arz-DF-175-182187-572367_p187_su5">
 كل اللى انا قولته ده مايخليش واحد من التيار السلفى يفتح موضوع زى موضوعك
</su>
<su id="bolt-arz-DF-175-182187-572367_p187_su6">
 البرادعى ايد ما دعاش
</su>
<su id="bolt-arz-DF-175-182187-572367_p187_su7">
 ابو اسماعيل دعى وحمس ومانزلش
</su>
<su id="bolt-arz-DF-175-182187-572367_p187_su8">
 ردى على كلامى الاول
</su>
<su id="bolt-arz-DF-175-182187-572367_p187_su9">
 اللى طلع من شيوخ الخروج على الحاكم حرام واماتوهم على معصيه
</su>
<su id="bolt-arz-DF-175-182187-572367_p187_su10">
 و اللى دعى للاعتصام من قبل البرادعى نفسه ومانزلش ولا نزل اول 4 ايام اللى كانو فيهم الدخلية بتموت الناس ليل ونهار اللى هو ابو اسماعيل
</su>
<su id="bolt-arz-DF-175-182187-572367_p187_su11">
 اعملى من باب اولى موضوع زى ده بقى على ابو اسماعيل و شيوخ الخروج على الحاكم
</su>
<su id="bolt-arz-DF-175-182187-572367_p187_su12">
 واكتبى نفس الجمله وحملهم موت الشباب واعملى نفس الوش اللى بيعيط ده
</su>
<su id="bolt-arz-DF-175-182187-572367_p187_su13">
 قومى عليهم الدنيا لانهم احق بالموضوع ده
</su>
</post>
<post id="bolt-arz-DF-175-182187-572367_p198">
<su id="bolt-arz-DF-175-182187-572367_p198_su1">
 لا حول ولا وة الا بالله العلى العظيم
</su>
<su id="bolt-arz-DF-175-182187-572367_p198_su2">
 مش فاهمه انتى اكدتى ايه يابنت الحلال؟
</su>
<su id="bolt-arz-DF-175-182187-572367_p198_su3">
 اول مليونية كان ايامها الرجل بينزل بدايه نزوله كانت يوم 28 يوم جمعة الغضب
</su>
<su id="bolt-arz-DF-175-182187-572367_p198_su4">
 ودى شهادة للبرادعى انه فعلا اول من دعا للمليونيات للضغط ع النظام 1 فبراير 2011 زى ماهو معروف بحملته للتغيير من قبل الثورة
</su>
<su id="bolt-arz-DF-175-182187-572367_p198_su5">
 يعنى لما دعى فعلا مش ايد نزل كان بينزل ايه
</su>
<su id="bolt-arz-DF-175-182187-572367_p198_su6">
 يعنى انت جايبه كلام تأكدى كلامى ومتخيله انك افحمتينى
</su>
<su id="bolt-arz-DF-175-182187-572367_p198_su7">
 ايوه طبعا البرادعى اللى دعى للثورة بل ماتقوم ولما قامت نزل فى عز الموت نزل التحرير من قبل ما الامن المركزى يهرب
</su>
<su id="bolt-arz-DF-175-182187-572367_p198_su8">
 وفضل ال18 يوم حتى خلع مبارك مشارك تأييد ودعوه وشارك بنزوله
</su>
<su id="bolt-arz-DF-175-182187-572367_p198_su9">
 اللي رفض الخروج على الحاكم لم يفعلوا مثل ما فعل البرادعي.. لم الشباب للنزول بينما هو مش عايز ينزل علشان خايف على نفسه علشان عيلته أولى بيه !!!
</su>
<su id="bolt-arz-DF-175-182187-572367_p198_su10">
 والحمد لله مشايخ كثير من التيار السلفي وعلى رأسهم الشيخ محمد عبد المقصود كان موجود بنفسه في ميدان التحرير.
</su>
<su id="bolt-arz-DF-175-182187-572367_p198_su11">
 ده غير ان وائل غنيم قال بنفسه ان السلفيين كانوا موجودين في الثورة..
</su>
<su id="bolt-arz-DF-175-182187-572367_p198_su12">
 يعني السلفيين مافيش على راسهم بطحة ولا حاجة الحمد لله 
</su>
<su id="bolt-arz-DF-175-182187-572367_p198_su13">
 أديني جاوبتك..
</su>
<su id="bolt-arz-DF-175-182187-572367_p198_su14">
 لا اظنى قلت العلماء المثل الاعلى ماقولتش السلفيين كلهم
</su>
<su id="bolt-arz-DF-175-182187-572367_p198_su15">
 لان فى فعلا ماسمعوش كام الشيوخ ولا اقنعهم ونزلو وعملو الصح  وانا عارفه لانى سمعته من وائل غنيم و من نواره وعشان كده قلت الشيوخ
</su>
<su id="bolt-arz-DF-175-182187-572367_p198_su16">
 هل عندك الشجاعة انك بقى تجاوبيني وتقوليلي هل عاجبك لما البرادعي يدعو الشباب للنزول بينما هو ما ينزلش علشان خايف على نفسه وعيلته أولى بيه ؟!
</su>
<su id="bolt-arz-DF-175-182187-572367_p198_su17">
 اما الفيديو انا بنتقد كلامك بما انه مرشحكم هو اللى دعا للاعتصامات الاخيره مش البرادعى
</su>
<su id="bolt-arz-DF-175-182187-572367_p198_su18">
 وانتى بتنتقديه فى انه خايف على اهله ومش خايف على الشباب طيب ليه بيدعوهم واللى دعا فى الاساس ابو اسماعيل اصلا
</su>
<su id="bolt-arz-DF-175-182187-572367_p198_su19">
 فمش عاجبنى انه مش البرادعى اللى دعى الشباب فى اخر الاحداث اللى فى الفتره الانتقاليه
</su>
<su id="bolt-arz-DF-175-182187-572367_p198_su20">
 لان ابو اسماعيل اللى دعى بشهادتكم ساعتها اطلقتو عليه جمله مش فكراها بس فيما معناه الشجاع اللى لا يخاف فى الحق لومة لائم
</su>
<su id="bolt-arz-DF-175-182187-572367_p198_su21">
 والمواضيع كانت مغرقه القسم اما البرادعى كان رده فان المجلس اجرم وانفين حرية التعبير لكن ماقالش لشباب اعتصمو اللى قال ابو اسماعيل واسئلى صحابك مواضيعهم تشهد عى ان ابو اسماعيل الرجل الشجاع اللى دعا
</su>
<su id="bolt-arz-DF-175-182187-572367_p198_su22">
 اما الثورة فعلا اللى دعا ليه مش البرادعى لوحده بس هو احد الاشخاص اللى ليهم دور كبير وفعلا نزل فيها دعا الشباب وزل زيهم
</su>
</post>
<post id="bolt-arz-DF-175-182187-572367_p215">
<su id="bolt-arz-DF-175-182187-572367_p215_su1">
 طب كويس انك شوفتي الحلقة. 
</su>
<su id="bolt-arz-DF-175-182187-572367_p215_su2">
 بس الظاهر ماخدش بالك الحوار كان ماشي الزاي علي العموم سياق الحوار اهوا
</su>
<su id="bolt-arz-DF-175-182187-572367_p215_su3">
 حسين عبد الغني: هناك مجموعة من الانتقادات من الشباب ليك زي انك لاتمكث في مصر وتسافر قبل الثورة وبعد الثورة_ نخبوي وليس شعبي. 
</su>
<su id="bolt-arz-DF-175-182187-572367_p215_su4">
 لا تغازل الناس بتصرحات ممكن ان ترفع معنوياتهم وانك حالم وليس سياسي ومفكر وليس قائدا
</su>
<su id="bolt-arz-DF-175-182187-572367_p215_su5">
 الاجابة : للبرادعي : اولا بسافر كتير : انا تفكيري مختلف شوية علشان عشت برة بفكر في النتيجة مش الاسلوب وانا كنت يقول التغيير قادم وبالشباب
</su>
<su id="bolt-arz-DF-175-182187-572367_p215_su6">
 التغيير وليس اصلاح وقلت ان الشباب هما الاساس وكانوا بيزعلوا مني. وانا قلتلهم انا مش انا المخلص انتوا كدة عايزين فرعون تاني
</su>
<su id="bolt-arz-DF-175-182187-572367_p215_su7">
 انا كنت بسافر مش علشان اتفسح انا كنت بسافر علشان اخلق تعاطف مع التغير ضد النظام القمعي. علشان اقدر اطلع في الفضائيات والاعلام.انا كنت ممنوع من الاعلام علشان اطلع في الجزيرة الجزيرة جاتلي في فينا.
</su>
<su id="bolt-arz-DF-175-182187-572367_p215_su8">
 هناك طريقة اخري للتفكير مش لازم اكون موجود ماسك ايدين الشباب. لا الشباب هما اللي ياخدوا بأيدنا وانا معاكوا وجمكوا وراكوا ما ينفعش نعتمد علي شخص واحد وكأنة المخلص
</su>
<su id="bolt-arz-DF-175-182187-572367_p215_su9">
 البرادعي : ان مش فاهم يعني اية نخبوي
</su>
<su id="bolt-arz-DF-175-182187-572367_p215_su10">
 محمود سعد : يعني الشباب توقعوا نزولك الميدان في اوقات معينة ومنزلتش ولامم حولك المثقفين.
</su>
<su id="bolt-arz-DF-175-182187-572367_p215_su11">
 الاجابة من البرادعي : كل واحد لة دور فية توزيع ادوار بيقولوا انرل التحرير.اولا انا عندي اعتبارات امنية كتير
</su>
<su id="bolt-arz-DF-175-182187-572367_p215_su12">
 حسين عبد الغني : تجربة المقطم
</su>
<su id="bolt-arz-DF-175-182187-572367_p215_su13">
 البرادعي. تجربة المقطم وغيرها وانا عارف
</su>
<su id="bolt-arz-DF-175-182187-572367_p215_su14">
 وعليتي بردوا اولي بيا واهم من ذلك ياحسين ان انا ليا دور تاني في الميدان مليون انا كنت باخد المليون دة وبتكلم بيهم في الاعلام ومع المجلس العسكري
</su>
<su id="bolt-arz-DF-175-182187-572367_p215_su15">
 دة سياق الحوار الكامل
</su>
<su id="bolt-arz-DF-175-182187-572367_p215_su16">
 ثانيا : انتي خلطي بين اللي قال للشباب انزل وهنعتصم و وبعدين الدنيا ولعت في محمد محمود وحصل قتل وغيرة. ودة علي فكرة كان مرشح تاني غير البرادعي خالص
</su>
<su id="bolt-arz-DF-175-182187-572367_p215_su17">
 ثالثا : الميدان اللي كان عمال يطالب البرادعي للنزول وقال انة اختارة رئيس حكومة وكان بيطالبة ينزل. 
</su>
<su id="bolt-arz-DF-175-182187-572367_p215_su18">
 وهو في الوقت دة رفض ينزل ودة علي فكرة كويس مش غلط يعني يعني لان اللي عاوز يجي يبقي بانتخابات وكان بيتحدث مع المجلس العسكري ويبدي استعدادة انة ممكن يشغل اي منصب وهمزة وصل بين اللي في الميدان والمجلس
</su>
</post>
<post id="bolt-arz-DF-175-182187-572367_p218">
<su id="bolt-arz-DF-175-182187-572367_p218_su1">
 المشاركة الأصلية كتبت بواسطة أم عدوله و عموره
</su>
<su id="bolt-arz-DF-175-182187-572367_p218_su2">
 اولا ده محصلش الا قليل ولو حصل مفيهاش حاجه وبردو اختيار الشعب وبعدين ما الكنيسه بعتت اوامرها للمسيحيين حد قال ان ده استغلال باسم الدين وبردو بقولك الشعب مش صغير الشعب اكبر من كده وبكره ان شاء الله كل حاجه هتتظبط بس نبطل كلام ونكون كلنا مع بعض غير كده ربنا يستر
</su>
<su id="bolt-arz-DF-175-182187-572367_p218_su3">
 هو ايه ده ده انا كل ما كنت امشى نص متر الاقى اللى تقوللاختارى مش عارف الشمسيه و لا المصباح و كانى جاهله حتى مش بتقول اسم و قدام اللجان بيورو للناس الغلابه ورقه زى اللى جوه اللجنه و ال بيشرحولهم حطو دايره حوالين الرمز ده علشان تعلوا رايه الاسلام و الناس لا بتعرفتقرا و لا تكتب و تعمل اللى بيولوهولهم و ده قدام عينينا كلنا وكل ده فى اسكندريه امال فى القرى و عملوا ايه ؟؟
</su>
</post>
<post id="bolt-arz-DF-175-182187-572367_p219">
<su id="bolt-arz-DF-175-182187-572367_p219_su1">
 المشاركة الأصلية كتبت بواسطة *مهندسة سلفية *
</su>
<su id="bolt-arz-DF-175-182187-572367_p219_su2">
 و هو كان مسك اى منصب ولا حد اداله فرصه يعمل حاجة ده الكلام مش عايزينه يتكلك الدور و الباقى عاللى ملو المجلس و كل ما يقولو رأى يطلع واحد يعتذر بدالهم
</su>
</post>
<post id="bolt-arz-DF-175-182187-572367_p222">
<su id="bolt-arz-DF-175-182187-572367_p222_su1">
 ولما حازم ابو اسماعيل نزل الشباب وقال اعتصام وفجاه انسحب وماتوا شباب مالهمش اهل حزنه عليهم اعوذ بالله لما تكرهوا حد تنزلوه اسفل السافلين اتقوا ربنا --- 
</su>
<su id="bolt-arz-DF-175-182187-572367_p222_su2">
 الرجل سابلكم السلطه والكراسى والدنيا يعمل ايه اشنقوه وخلاص --- عشان متحزنيش اوى على الشباب انزلكم الف صوره عن جمعيه التغير وكلاموا ودفاعه عن سيد بلال فى الوقت اللى محدش فيه كان قادر يرفع صوته ودفاعوا عن حق الاخوان فى الانتخابات سنه 2010 
</su>
<su id="bolt-arz-DF-175-182187-572367_p222_su3">
 سيبتى شريط بحاله ومسكتى فى كلمه قالها 
</su>
<su id="bolt-arz-DF-175-182187-572367_p222_su4">
 ياجماعه كلمه الحق فى رجل ساب السلطه لكم حيسلكم عليها ربنا يوم القيامه مش حينفع ساعتها نقول لربنا كنا بنحاربه وبنقطع فيه عشان احنا بنايد حزب تانى فعلا السياسه لعبه قذره  
</su>
<su id="bolt-arz-DF-175-182187-572367_p222_su5">
 نفسى فعلا اسال انتم مقتنعين من داخلكم ان دى جهاد لله -- وبتجاهده مين ؟ 
</su>
<su id="bolt-arz-DF-175-182187-572367_p222_su6">
 فى واحد قرف انه يعمل حاجه لمصر من كتر الحروب طب خلاص هو بره السلطه سيبوا يمكن يفيد مصر بحاجه تانيه وعلى رائ الهلباوئ فى حديث له ان البرادعى رجل وطنى وحكيم ربنا يهدينى ويهديكم ويغفر لكم ولى
</su>
</post>
<post id="bolt-arz-DF-175-182187-572367_p229">
<su id="bolt-arz-DF-175-182187-572367_p229_su1">
 الحمد لله انا دايما بقول كلمه الحق حتى للى مش منتميه ليهم ومتهيالى اكتر الاعضوات عارفين دفاعى عن الحق ومش برد بكلام مرسل اوبمسك حد مبحبوش واعمل مواضيع عشان العضوات تتدخل تذم فيه --- 
</su>
<su id="bolt-arz-DF-175-182187-572367_p229_su2">
 الرجل مواقفوا كلها معروفه من سنه 2010 ودفاعوا عن الاسلاميين وعمره مااخطاء فى حقهم فى وقت الكل كان مكمم وشوفى المواضيع عن جمعيه التغيير والكتاتنى وكثير من الاخوان حواليه --- 
</su>
<su id="bolt-arz-DF-175-182187-572367_p229_su3">
 واليوم الرجل خرج من سباق الرئاسه ليه نفضل ندور على كلمه هنا وهناك سيبتى الفيديو كله بالكلام الجميل اللى بيقوله ومسكتى فى جمله واحده وانتى واثقه ان الرجل كان فى التحرير ؟ 
</su>
<su id="bolt-arz-DF-175-182187-572367_p229_su4">
 يبقى ديه كلمه الحق اللى بطلبينى بيها وشكرا لردك عليه يافق وطبعا الاختلاف فى الرائ لايفسد للود قضيه بينا -- 
</su>
<su id="bolt-arz-DF-175-182187-572367_p229_su5">
 انه حوار بين الاخوات ممكن تقتنعى اولا او اقتنع او لا مش مهم المهم الحوار الهادف اللى يبقى لمصلحه مصر
</su>
</post>
<post id="bolt-arz-DF-175-182187-572367_p240">
<su id="bolt-arz-DF-175-182187-572367_p240_su1">
 ياناهد ايه اللى انتى بتقوليه ده 
</su>
<su id="bolt-arz-DF-175-182187-572367_p240_su2">
 مين اللى راح اعتصم مع انصاره ودافعوا عن اللى فى الميدان ايام محمد محمود مش الشيخ حازم والكل ساعتها كان ساكت وخايف ينزل زى البرادعى.
</su>
<su id="bolt-arz-DF-175-182187-572367_p240_su3">
 مين اللى ساعتها اللى اتعرض لمحاولة قتل وهو معتصم مع مراته وعياله مش هو
</su>
</post>
<post id="bolt-arz-DF-175-182187-572367_p244">
<su id="bolt-arz-DF-175-182187-572367_p244_su1">
 المشاركة الأصلية كتبت بواسطة أفق هو مصطفى بكري مقالش عليه عميل على فكرة..
</su>
<su id="bolt-arz-DF-175-182187-572367_p244_su2">
 مصطفى بكري قال عليه ان بيحرض...
</su>
<su id="bolt-arz-DF-175-182187-572367_p244_su3">
 انا بحترم مصطفى بكرى جدا والبرادعى من راى انه عميل وهو كلام بكرى معناه كده وشكرا ليكى ياقمر
</su>
</post>
<post id="bolt-arz-DF-175-182187-572367_p245">
<su id="bolt-arz-DF-175-182187-572367_p245_su1">
 والله انا بردو من غير ماسمع كلامه مش برتاحله معرفش ليه اصله سيماهم في وجوههم
</su>
</post>
</multipost>
