<multipost id="bolt-arz-DF-217-194296-6677209" language="Arabic">
<post id="bolt-arz-DF-217-194296-6677209_p1">
<su id="bolt-arz-DF-217-194296-6677209_p1_su1">
 عملت ايه الثـــــــورة ؟؟؟؟
</su>
<su id="bolt-arz-DF-217-194296-6677209_p1_su2">
 ايه اللى احنا اخدناه من الثوره ؟
</su>
<su id="bolt-arz-DF-217-194296-6677209_p1_su3">
 مفيش حد سأل نفسه السؤال ده ؟
</su>
<su id="bolt-arz-DF-217-194296-6677209_p1_su4">
 احنا اخدنا ايه منها ؟
</su>
<su id="bolt-arz-DF-217-194296-6677209_p1_su5">
 نخش في الموضوع عشان الواحد ع اخرة
</su>
<su id="bolt-arz-DF-217-194296-6677209_p1_su6">
 اولا انا وانت وهي ملناش في السياسة اوي
</su>
<su id="bolt-arz-DF-217-194296-6677209_p1_su7">
 صح
</su>
<su id="bolt-arz-DF-217-194296-6677209_p1_su8">
 بس لازم اقول رايي
</su>
<su id="bolt-arz-DF-217-194296-6677209_p1_su9">
 وتقولوا رايكم برضوا
</su>
<su id="bolt-arz-DF-217-194296-6677209_p1_su10">
 احنا خدنا اية من الثورة
</su>
<su id="bolt-arz-DF-217-194296-6677209_p1_su11">
 اكيد في مكاسب طبعا
</su>
<su id="bolt-arz-DF-217-194296-6677209_p1_su12">
 بس فين الامن
</su>
<su id="bolt-arz-DF-217-194296-6677209_p1_su13">
 يعني اية بعد 11 شهر
</su>
<su id="bolt-arz-DF-217-194296-6677209_p1_su14">
 مفيش امن
</su>
<su id="bolt-arz-DF-217-194296-6677209_p1_su15">
 يعني اية في ضرب نار جنبي وانا راجع بيتي وراجل الشرطة واقف يحكي مع صاحبة
</su>
<su id="bolt-arz-DF-217-194296-6677209_p1_su16">
 ايام مبارك عمرنا ما شوفنا كدة
</su>
<su id="bolt-arz-DF-217-194296-6677209_p1_su17">
 صح ولا مش صح
</su>
<su id="bolt-arz-DF-217-194296-6677209_p1_su18">
 صح بدون انكار
</su>
<su id="bolt-arz-DF-217-194296-6677209_p1_su19">
 ماشي كان فيه كتم الانفاس وعدم الحرية بس ايه حرية ومافيش امن ولا امان
</su>
<su id="bolt-arz-DF-217-194296-6677209_p1_su20">
 يعني ايه الخوف دب في قلوب الامهات والاباء علي ابنائهم
</su>
<su id="bolt-arz-DF-217-194296-6677209_p1_su21">
 عيال بتتخطف وعربيات...... اية دة كلة
</su>
<su id="bolt-arz-DF-217-194296-6677209_p1_su22">
 يمكن انتو مش حاسين بحاجة
</su>
<su id="bolt-arz-DF-217-194296-6677209_p1_su23">
 انما احنا مش عارفين نعيش
</su>
<su id="bolt-arz-DF-217-194296-6677209_p1_su24">
 الواحد بيتشاهد في كل ثانية
</su>
<su id="bolt-arz-DF-217-194296-6677209_p1_su25">
 هيطلع واحد كدة يقوللي اصبر
</su>
<su id="bolt-arz-DF-217-194296-6677209_p1_su26">
 اقولة اصبر لامتي
</su>
<su id="bolt-arz-DF-217-194296-6677209_p1_su27">
 لغاية ما اتخطف انا ولا واحد من اخواتي
</su>
<su id="bolt-arz-DF-217-194296-6677209_p1_su28">
 ولا لغاية ما ابقي في خبر كان
</su>
<su id="bolt-arz-DF-217-194296-6677209_p1_su29">
 طيب اخدنا الحرية وشمينا انفسنا
</su>
<su id="bolt-arz-DF-217-194296-6677209_p1_su30">
 لقينا بلطجة وسرقة ونهب واعتصامات وتخريب ايه الفايدة من ثورة لم تنجب لنا مطالبنا
</su>
<su id="bolt-arz-DF-217-194296-6677209_p1_su31">
 فين ايامك يا مبارك
</su>
<su id="bolt-arz-DF-217-194296-6677209_p1_su32">
 احنا وصلنا الي كدا خلاص لازم ابكي علي الايام الماضية
</su>
<su id="bolt-arz-DF-217-194296-6677209_p1_su33">
 واحد تاني يقول دة من مناصري مبارك
</su>
<su id="bolt-arz-DF-217-194296-6677209_p1_su34">
 واللة انا فرحت انو اتشال
</su>
<su id="bolt-arz-DF-217-194296-6677209_p1_su35">
 بس الوضع كدة زباااالة
</su>
<su id="bolt-arz-DF-217-194296-6677209_p1_su36">
 والجيش مبيعملش حاجة
</su>
<su id="bolt-arz-DF-217-194296-6677209_p1_su37">
 وخايف علي الشعب ومش راضي يضرب ولو ضرب الدنيا تخرب
</su>
<su id="bolt-arz-DF-217-194296-6677209_p1_su38">
 يعني ايه الوضع الوقت نمشي من البلد
</su>
<su id="bolt-arz-DF-217-194296-6677209_p1_su39">
 وحتي لو مشينا ما كل بلد فيها اللي مكفيها
</su>
<su id="bolt-arz-DF-217-194296-6677209_p1_su40">
 يا ناس مصر بضيع من ايدينا بايدينا
</su>
<su id="bolt-arz-DF-217-194296-6677209_p1_su41">
 وفي مظاهرات دلوقتي عندنا
</su>
<su id="bolt-arz-DF-217-194296-6677209_p1_su42">
 نعمل اية يا جمااااااااااعة
</su>
<su id="bolt-arz-DF-217-194296-6677209_p1_su43">
 والوضع الان في التحرير لايسر حبيب بل يسر العدو عاوز كدا تفكك بيننا وموجود والحمد لله التفكك
</su>
<su id="bolt-arz-DF-217-194296-6677209_p1_su44">
 وعندهم مثل بيقول فرق تسد
</su>
<su id="bolt-arz-DF-217-194296-6677209_p1_su45">
 يعني لما احنا نتفرق العدو يكون هنا في بلدنا
</su>
<su id="bolt-arz-DF-217-194296-6677209_p1_su46">
 انتم عاوزين كدا ولا ايه
</su>
<su id="bolt-arz-DF-217-194296-6677209_p1_su47">
 محتلين ونبكي ونولول من جديد
</su>
<su id="bolt-arz-DF-217-194296-6677209_p1_su48">
 من شويه كده كنت قاعد بفكر
</su>
<su id="bolt-arz-DF-217-194296-6677209_p1_su49">
 عملت ايه الثورة
</su>
<su id="bolt-arz-DF-217-194296-6677209_p1_su50">
 اكتشفت انو ولا حاجه
</su>
<su id="bolt-arz-DF-217-194296-6677209_p1_su51">
 الناس عماله كل شويه تنزل كل يوم جمعه
</su>
<su id="bolt-arz-DF-217-194296-6677209_p1_su52">
 اشي جمعه تصحيح ولا جمعه غضب و معرفش جمعه ايه على جمعة ايه
</su>
<su id="bolt-arz-DF-217-194296-6677209_p1_su53">
 المهم السلطه الجيش يسيب البلد ويسلمها لمين معرفش
</su>
<su id="bolt-arz-DF-217-194296-6677209_p1_su54">
 عصام شرف اللي انتخبوه من التحرير و كانوا فرحانين بيه
</su>
<su id="bolt-arz-DF-217-194296-6677209_p1_su55">
 كمان مش عايزينه طيب بداله مين معرفش
</su>
<su id="bolt-arz-DF-217-194296-6677209_p1_su56">
 حتي مافيش جمعه اسمها جمعه العمل والانتاج
</su>
<su id="bolt-arz-DF-217-194296-6677209_p1_su57">
 كله واقف واعتصام وبكي ونويح وعاوزين وعاوزين
</su>
<su id="bolt-arz-DF-217-194296-6677209_p1_su58">
 منين ياحسرة ماتنتج يا فالح ويا فالحة
</su>
<su id="bolt-arz-DF-217-194296-6677209_p1_su59">
 مسمعتش مره كده عن جمعه تخفيف الاعباء عن المواطن الغلبان
</su>
<su id="bolt-arz-DF-217-194296-6677209_p1_su60">
 كان نفسي الاقي جمعه عشان فواتير الكهربا اللي قطمت وسطنا
</su>
<su id="bolt-arz-DF-217-194296-6677209_p1_su61">
 ولا فواتير التليفون اللي كنا زمان بندفع 22 جنيه فس السنه دلوقتي مباااالغ كل 3 شهور
</su>
<su id="bolt-arz-DF-217-194296-6677209_p1_su62">
 الواحد ميلحقش ياخد نفسه من دفع الفاتوره يلاقي التانيه بمبلغ وقدره حتى لو مش بيتكلم بيدفع دم قلبه
</su>
<su id="bolt-arz-DF-217-194296-6677209_p1_su63">
 كان نفسي الاقي جمعه تقول الغوا ضريبة المبيعات اللي بتمص دمنا
</su>
<su id="bolt-arz-DF-217-194296-6677209_p1_su64">
 ولا الضريبه العقاريه اللي واحد مش فاهم هي ليه وازاي و عشان ايه بس سرقه و السلام
</su>
<su id="bolt-arz-DF-217-194296-6677209_p1_su65">
 واحد اشتري شقه من سنين ببلاش المنطقه غليت وهو موظف غلبان يدفع ضريبه على بيته عشان المكان اصبح اغلى
</su>
<su id="bolt-arz-DF-217-194296-6677209_p1_su66">
 بالزمه دا كلام
</su>
<su id="bolt-arz-DF-217-194296-6677209_p1_su67">
 كان نفسي الاقي جمعه تقول خففوا المناهج و حسنوا التعليم واهتموا بالطلبه
</su>
<su id="bolt-arz-DF-217-194296-6677209_p1_su68">
 بدل المناهج المستفزه اللي النظام السابق حطها عشان الناس تتلهي في عيالها و محدش يفوق
</su>
<su id="bolt-arz-DF-217-194296-6677209_p1_su69">
 كان نفسي الاقي جمعه تحديد الاسعار مش كل واحد يبيع على مزاجه
</su>
<su id="bolt-arz-DF-217-194296-6677209_p1_su70">
 عملت ايه الثوره يا حصره
</su>
<su id="bolt-arz-DF-217-194296-6677209_p1_su71">
 غير كل حاجه بقت غاليه ناااااااااار
</su>
<su id="bolt-arz-DF-217-194296-6677209_p1_su72">
 و الناس مش قادره تعيش
</su>
<su id="bolt-arz-DF-217-194296-6677209_p1_su73">
 فوضى و بلطجه هي دي البلد فوضي فوضى بلطجه بلطجه
</su>
<su id="bolt-arz-DF-217-194296-6677209_p1_su74">
 ( ينفع مطلع اغنيه على وزن زنجا زنجا ))
</su>
<su id="bolt-arz-DF-217-194296-6677209_p1_su75">
 اهم حاجه تسليم السُلطه ( بضم الواو مش سَـــلطه الخضار او الفاكهه))
</su>
<su id="bolt-arz-DF-217-194296-6677209_p1_su76">
 نفسي في شويه سلطة الوقت يلا مافيش طماطم غالية والخضار اغلي والفاكهة بتصور جنبها بس
</su>
<su id="bolt-arz-DF-217-194296-6677209_p1_su77">
 لما الثورة تنجح تعيشي وتعيش وربنا يعطيك طولة العمر
</su>
<su id="bolt-arz-DF-217-194296-6677209_p1_su78">
 والاسعار تقل بقي احقق حلم اكلة السَـلطة
</su>
<su id="bolt-arz-DF-217-194296-6677209_p1_su79">
 واهم حاجه الانتخابات ماهي تورته وكل واحد يلحق حته
</su>
<su id="bolt-arz-DF-217-194296-6677209_p1_su80">
 ناس كانو بيضربوا بالجزم باقلهم صوت و حزب وكل همهم يلحقوا كام مقعد في المجلس
</su>
<su id="bolt-arz-DF-217-194296-6677209_p1_su81">
 و ناس كانوا مستخبيين في الدرة فجأة طلعوا متعرفوش منين و عملوا حزب
</su>
<su id="bolt-arz-DF-217-194296-6677209_p1_su82">
 وغيرهم و غيرهم كل همهم السلطه و النفوذ والناس الجديده برضو بتستخدهم نفس الاساليب القديمه
</su>
<su id="bolt-arz-DF-217-194296-6677209_p1_su83">
 هههههههههههههههه اساليب الفلول و الحزب الوطني
</su>
<su id="bolt-arz-DF-217-194296-6677209_p1_su84">
 اتشال الحزب الوطني بس بقى 1000 حزب وطني جديد بس بأسماء تانيه
</su>
<su id="bolt-arz-DF-217-194296-6677209_p1_su85">
 كلهم كدابين و غشاشين كلهم حزب وطني فاسد كلهم عايزين الحصانه و السلطه
</su>
<su id="bolt-arz-DF-217-194296-6677209_p1_su86">
 محدش فيهم همه الغلابه و الناس كلهم همهم نفسهم
</su>
<su id="bolt-arz-DF-217-194296-6677209_p1_su87">
 و الاعلام مساعدهم محدش همه البلد ابدااااااااااااااااااااااا
</su>
<su id="bolt-arz-DF-217-194296-6677209_p1_su88">
 كله عايز مصلحته الله يعينا على اللي جاااااااااي
</su>
<su id="bolt-arz-DF-217-194296-6677209_p1_su89">
 دا رأي
</su>
<su id="bolt-arz-DF-217-194296-6677209_p1_su90">
 انت رأيك وفين انت من البلد
</su>
<su id="bolt-arz-DF-217-194296-6677209_p1_su91">
 ولا قاعد امام النت وخلاص بتسمع رايك فين كلامك
</su>
<su id="bolt-arz-DF-217-194296-6677209_p1_su92">
 فين صوتك فين ولا عندك برد 
</su>
<su id="bolt-arz-DF-217-194296-6677209_p1_su93">
 اتمني تشارك ونسمع نقرأ لك هنا في ردك
</su>
</post>
<post id="bolt-arz-DF-217-194296-6677209_p2">
<su id="bolt-arz-DF-217-194296-6677209_p2_su1">
 متفق معاك اووووووووووووووووووووووي ف النقطة دي
</su>
<su id="bolt-arz-DF-217-194296-6677209_p2_su2">
 لو احنا بنفهم ف السياسة لو حاجة بسيطة
</su>
<su id="bolt-arz-DF-217-194296-6677209_p2_su3">
 كان زمانا فهمنا ان 11 شهر دول ولا حاجة بالنسبة للي حصل
</su>
<su id="bolt-arz-DF-217-194296-6677209_p2_su4">
 عشان نبقى دولة بجد محتاجين 11 سنة مش شهر
</su>
<su id="bolt-arz-DF-217-194296-6677209_p2_su5">
 ساكتين بقالنا 30 سنة وبناخد على قفانا
</su>
<su id="bolt-arz-DF-217-194296-6677209_p2_su6">
 وجاي تقولي 11 شهر
</su>
<su id="bolt-arz-DF-217-194296-6677209_p2_su7">
 مش مفروض نقول اصبر
</su>
<su id="bolt-arz-DF-217-194296-6677209_p2_su8">
 مفروض غصب عننا نصبر
</su>
<su id="bolt-arz-DF-217-194296-6677209_p2_su9">
 لان يا الصبر يا نروح ف داهية
</su>
<su id="bolt-arz-DF-217-194296-6677209_p2_su10">
 الوضع مش مستحمل تقولي طلبتنا ومش طلبتنا
</su>
<su id="bolt-arz-DF-217-194296-6677209_p2_su11">
 طلباتنا دي مش هتتنفذ إلى لما نتغير احنا
</su>
<su id="bolt-arz-DF-217-194296-6677209_p2_su12">
 فاضل كتييييييييييييييير عشان نبقى دولة بجد
</su>
<su id="bolt-arz-DF-217-194296-6677209_p2_su13">
 مش هنتغير ف يوم وليلة
</su>
<su id="bolt-arz-DF-217-194296-6677209_p2_su14">
 موضوع مميز اخي
</su>
<su id="bolt-arz-DF-217-194296-6677209_p2_su15">
 تحياتى
</su>
</post>
<post id="bolt-arz-DF-217-194296-6677209_p3">
<su id="bolt-arz-DF-217-194296-6677209_p3_su1">
 اهلا وسهلا استاذ جلال
</su>
<su id="bolt-arz-DF-217-194296-6677209_p3_su2">
 حضرتك بتتكلم على ثوره على فساد دام اكتر من 30 سنه
</su>
<su id="bolt-arz-DF-217-194296-6677209_p3_su3">
 ثورات العالم كله بتحصل
</su>
<su id="bolt-arz-DF-217-194296-6677209_p3_su4">
 ويكون في فتره عدم استقرار
</su>
<su id="bolt-arz-DF-217-194296-6677209_p3_su5">
 وبعدها تقوم ثوره تصحيح
</su>
<su id="bolt-arz-DF-217-194296-6677209_p3_su6">
 انا هنا عارفه ان مفيش امان
</su>
<su id="bolt-arz-DF-217-194296-6677209_p3_su7">
 اختي ف اعدادي واعدت من المدرسه من قبل العيد ببتاع 3 اسابيع
</su>
<su id="bolt-arz-DF-217-194296-6677209_p3_su8">
 اتخطفو من عندهم بنات وولاد قدامهم
</su>
<su id="bolt-arz-DF-217-194296-6677209_p3_su9">
 اكيد مفيش امان
</su>
<su id="bolt-arz-DF-217-194296-6677209_p3_su10">
 لكن ايه السبب فعدم الامان
</su>
<su id="bolt-arz-DF-217-194296-6677209_p3_su11">
 الناس الي كانت بتاكل عيش من ورا النظام الفاسد بدأت تطلع
</su>
<su id="bolt-arz-DF-217-194296-6677209_p3_su12">
 طبعا ما هي دلوقتي مش لاقيه تاكل
</su>
<su id="bolt-arz-DF-217-194296-6677209_p3_su13">
 احنا يعني كنا مبسوطين والفار فجحره وكل يوم يطلع يسرق حته جبنه بالراحه
</su>
<su id="bolt-arz-DF-217-194296-6677209_p3_su14">
 وزعلانين لما طلع وشفناه وهو بيسرق
</su>
<su id="bolt-arz-DF-217-194296-6677209_p3_su15">
 على الاقل دلوقتي عارفينه وبنحاول نجيبه ونتقي شره
</su>
<su id="bolt-arz-DF-217-194296-6677209_p3_su16">
 لكن الاول كان متخفي
</su>
<su id="bolt-arz-DF-217-194296-6677209_p3_su17">
 كل حاجه موجوده من قبل ثوره 25 يناير
</su>
<su id="bolt-arz-DF-217-194296-6677209_p3_su18">
 لكن الفرق انها ظهرت والناس خدت الثوره شماعه يعلقو عليها الحجات دي بس
</su>
<su id="bolt-arz-DF-217-194296-6677209_p3_su19">
 خدنا من الثوره على الاقل الخوف الي جانا كشعب اتكسر
</su>
<su id="bolt-arz-DF-217-194296-6677209_p3_su20">
 حتى لو راحت ارواح كتير
</su>
<su id="bolt-arz-DF-217-194296-6677209_p3_su21">
 يكفي ان الشعب ده يفهم معنى انه المفروض يعيش حر
</su>
<su id="bolt-arz-DF-217-194296-6677209_p3_su22">
 وان حقه لازم ياخده لو بدمه
</su>
<su id="bolt-arz-DF-217-194296-6677209_p3_su23">
 الشعب ده كان اجبن من انه يقول انا جعان
</su>
<su id="bolt-arz-DF-217-194296-6677209_p3_su24">
 دلوقتي بيطلع ف اعلى مكان ويقول انا جعان وعارف ان الرصاصه هتضربه
</su>
<su id="bolt-arz-DF-217-194296-6677209_p3_su25">
 ومش خايف حتى من الموت
</su>
<su id="bolt-arz-DF-217-194296-6677209_p3_su26">
 تفتكر دي مش حاجه كويسه
</su>
<su id="bolt-arz-DF-217-194296-6677209_p3_su27">
 حتى لو راح ناس
</su>
<su id="bolt-arz-DF-217-194296-6677209_p3_su28">
 السكوت على الظلم ظلم
</su>
<su id="bolt-arz-DF-217-194296-6677209_p3_su29">
 وان كان ال11 شهر مده كبيره وزعلانين عليها
</su>
<su id="bolt-arz-DF-217-194296-6677209_p3_su30">
 اما ال30 سنه دول كانو ايه
</su>
<su id="bolt-arz-DF-217-194296-6677209_p3_su31">
 الفرق بس ان الحكومه والي موافقنها لقو شماعه يعلقو عليها الي بيحصل
</su>
<su id="bolt-arz-DF-217-194296-6677209_p3_su32">
 وطلعت بقى فشلت الثوره وحصل وحصل
</su>
<su id="bolt-arz-DF-217-194296-6677209_p3_su33">
 طيب ما هو كان بيحصل من زمان وكان فشل النظام هو السبب
</su>
<su id="bolt-arz-DF-217-194296-6677209_p3_su34">
 المفروض طالما زعلانين على الي بيحصل كنا زعلنا من زمان
</su>
<su id="bolt-arz-DF-217-194296-6677209_p3_su35">
 ربنا يصلح الامور وتعدي على خير
</su>
<su id="bolt-arz-DF-217-194296-6677209_p3_su36">
 ويقدر الخير للبلد دي ويولي من يصلح
</su>
<su id="bolt-arz-DF-217-194296-6677209_p3_su37">
 تحياتي استاذ جلال على الموضوع
</su>
<su id="bolt-arz-DF-217-194296-6677209_p3_su38">
 شكرا ليك,,
</su>
</post>
<post id="bolt-arz-DF-217-194296-6677209_p4">
<su id="bolt-arz-DF-217-194296-6677209_p4_su1">
 متاكد انك مصري من ام الدنيا التغيير سنه من سنن الله في الكون واي تغيير في الكون محفوف بالفتن اذا كل شخص انكسر من اول انتكاسه ما كان احد عمر الارض واي امان تتكلم عنه في زمن مبارك الامان مش محصور في ان تمشي في الشارع وما احديعترضك اين الامان في التعليم والصحه وغيرها
</su>
</post>
<post id="bolt-arz-DF-217-194296-6677209_p8">
<su id="bolt-arz-DF-217-194296-6677209_p8_su1">
 سؤال حضرتك اللى هو العنصر الأهم فى موضوعك
</su>
<su id="bolt-arz-DF-217-194296-6677209_p8_su2">
 عملت ايه الثوره ؟؟
</su>
<su id="bolt-arz-DF-217-194296-6677209_p8_su3">
 حتى الأن.. لا شىء
</su>
<su id="bolt-arz-DF-217-194296-6677209_p8_su4">
 ولكن لطفاً با سيدى
</su>
<su id="bolt-arz-DF-217-194296-6677209_p8_su5">
 وتمسك بالأمل حتى وأن كان صعب ومن المستحيـل
</su>
<su id="bolt-arz-DF-217-194296-6677209_p8_su6">
 لابد أن تشرق شمس الحريه والأصلاح والعداله
</su>
<su id="bolt-arz-DF-217-194296-6677209_p8_su7">
 ولابد أن تعود للوطنا الغالى (مصـــر)
</su>
<su id="bolt-arz-DF-217-194296-6677209_p8_su8">
 لان قالها العزيز الحكيم
</su>
<su id="bolt-arz-DF-217-194296-6677209_p8_su9">
 (أدخلوا مصر آمنين)
</su>
<su id="bolt-arz-DF-217-194296-6677209_p8_su10">
 دمت دوماً بخيـــر
</su>
</post>
<post id="bolt-arz-DF-217-194296-6677209_p9">
<su id="bolt-arz-DF-217-194296-6677209_p9_su1">
 والله يا جلال احنا تعبنا
</su>
<su id="bolt-arz-DF-217-194296-6677209_p9_su2">
 كتير قولنا ان الثوره ضيعت ناس كتير والبلطجه كترت
</su>
<su id="bolt-arz-DF-217-194296-6677209_p9_su3">
 سرقه وخطف واعتداء ع بنات علنى
</su>
<su id="bolt-arz-DF-217-194296-6677209_p9_su4">
 المصيبه لما تصرخ وتقول يا شرطه يعملو ودن من طين والتانيه من عجين
</su>
<su id="bolt-arz-DF-217-194296-6677209_p9_su5">
 انما الانهرده انا مع ثوره الشباب لانى فهمت صح احنا اتسرقنا وكده كده البلد ضاعت والتهمه لبست شباب 25
</su>
<su id="bolt-arz-DF-217-194296-6677209_p9_su6">
 وكل الناس ثارت عليهم واحنا منهم
</su>
<su id="bolt-arz-DF-217-194296-6677209_p9_su7">
 الانهارده بوجع القلب وقلبته الجيش علينا طب ليه
</su>
<su id="bolt-arz-DF-217-194296-6677209_p9_su8">
 الجيش كان السند بعد ربنا لينا
</su>
<su id="bolt-arz-DF-217-194296-6677209_p9_su9">
 كل يوم تاجيل وتاجيل ونفس نظام الفلول القديم هو اللى موجود
</su>
<su id="bolt-arz-DF-217-194296-6677209_p9_su10">
 سياسه مبارك هى سياسه الموشير
</su>
<su id="bolt-arz-DF-217-194296-6677209_p9_su11">
 المفروض انه يراعى ان الشعب فرح ان الجيش معاه
</su>
<su id="bolt-arz-DF-217-194296-6677209_p9_su12">
 مش ينزل يضرب فيهم من غير سبب ويدى كارت بلانش
</su>
<su id="bolt-arz-DF-217-194296-6677209_p9_su13">
 لشرطه تسحل فى العيال ليه ولحساب مين
</su>
<su id="bolt-arz-DF-217-194296-6677209_p9_su14">
 بجد حاجه توجع القلب هنروح لمين تانى
</su>
<su id="bolt-arz-DF-217-194296-6677209_p9_su15">
 وفعلا ع فين يا مصر وامتى هنرتاح ونام فى امان
</su>
<su id="bolt-arz-DF-217-194296-6677209_p9_su16">
 ونثق فى مين تانى عليه العوض ومنه العوض
</su>
</post>
<post id="bolt-arz-DF-217-194296-6677209_p10">
<su id="bolt-arz-DF-217-194296-6677209_p10_su1">
 انت طالع من 30 سنة ظلام عاوز تشوف النور في 11 شهر !!
</su>
<su id="bolt-arz-DF-217-194296-6677209_p10_su2">
 انت قلت انك ملكش في السياسة فيمكن عشان كدة لسة مش حاسس ان اللى بيحصل دة عادي
</su>
<su id="bolt-arz-DF-217-194296-6677209_p10_su3">
 اساس نجاح كل حاجة هي الادارة والنظام والعدل
</su>
<su id="bolt-arz-DF-217-194296-6677209_p10_su4">
 واحنا معندناش ادارة لسة اللى هى المنتخبين
</su>
<su id="bolt-arz-DF-217-194296-6677209_p10_su5">
 تعرف ان لسة مفيش رئيس في البلد ؟؟ تعرف ان الانتخابات البرلمانية لسة متعملتش ؟؟
</su>
<su id="bolt-arz-DF-217-194296-6677209_p10_su6">
 لسة الانتخابات جاية ولما تتعمل كل واحد هايختار الانسب والافضل واللى يفيد البلد صح
</su>
<su id="bolt-arz-DF-217-194296-6677209_p10_su7">
 بعدها هاتشوف الناس دي هاتعمل اية للبلد وهاتشوف البلد هاتبقى عاملة ازاي
</su>
<su id="bolt-arz-DF-217-194296-6677209_p10_su8">
 ان كاان مفيش امن فدة طبيعي لاننا من غير رئيس ومن غير حاجة احنا بنحمي نفسنا تحت حما ربنا
</su>
<su id="bolt-arz-DF-217-194296-6677209_p10_su9">
 استني بعد الانتخابات ماتتعمل وتعالى كدة كمان كام سنة وشوف مصر دي هاتبقى عاملة ازاي
</su>
</post>
<post id="bolt-arz-DF-217-194296-6677209_p14">
<su id="bolt-arz-DF-217-194296-6677209_p14_su1">
 الحل فى تعجيل الانتخابات الرئاسية
</su>
<su id="bolt-arz-DF-217-194296-6677209_p14_su2">
 الآن قبل غدا
</su>
</post>
<post id="bolt-arz-DF-217-194296-6677209_p18">
<su id="bolt-arz-DF-217-194296-6677209_p18_su1">
 موضوع بجد حبيته لما شوفته بجد أحنا وبكل صراحه في غابه في دوامه في حرب في دمار
</su>
<su id="bolt-arz-DF-217-194296-6677209_p18_su2">
 منكرش اخدنا كتير من الثوره بقى لينا احنا الحريه في التعبير عن الراي اه اتغيرنا من جوانا وبقى للصغير فينا رأيه
</su>
<su id="bolt-arz-DF-217-194296-6677209_p18_su3">
 اظن هو دى اللي اخدنا لحد دلوقتي منها مع احترامي الكامل للي في الميدان واحترامي وتقديري للشهدى اللي ماتوا
</su>
<su id="bolt-arz-DF-217-194296-6677209_p18_su4">
 وضحوا بحياتهم عشانا وعشان بلدهم بس احنا مفكرناش في الشهدى دول مفكرناش نوصلهم للي ضحوا بحياتهم عشان يحققوه 
</su>
<su id="bolt-arz-DF-217-194296-6677209_p18_su5">
 ولا بقينا بنقتل في بعض انا بقول راي بكل صراحه ومحتاجه حد يرد ياترى الشرطه والجيش العسكري ولا الظابط اللي احنا بنموته ياترى مش اخوك ولا ابن عمك ولا ابن خالك ولا حتى ساكن جنبكم ذنبهم ايه دول كمان نقتل فيهم 
</su>
<su id="bolt-arz-DF-217-194296-6677209_p18_su6">
 وبعدين وهو مش بشر من حقه يحمي نفسه دى روح دى انا لو مكانه هعمل اي حاجه عشان متأذاش اه بقولها بكل صراحه انا مش ضد اي حاجه بتحصل ولا ضد اي قانون انا ضد قتل اخويا انا ضد اي نقطة دم بتحري على الارض وبعدين ياترى انتو غيرتوا ايه في حياتنا الا اللي كنا مش بنشوفه بيقينا بنشوفه 
</su>
<su id="bolt-arz-DF-217-194296-6677209_p18_su7">
 بلطجه وخطف والله انا بنزل لكليتي بخاف ومعدش في امان دى كفايه ان الناس بقى بتقفل بيبنها عليها هي دي مصر محدش يقول بنصلح لاء اللي بيحصل مش تصليح دى خراب في كل حته في مصر وفساد انتشر وبطاله انتشرت واسعار ارتفعت
</su>
<su id="bolt-arz-DF-217-194296-6677209_p18_su8">
 لو فكرنا بعقلنا وبعدين هو احنا في 11 شهر هتتبى الدنيا وبعدين مننساش اننا بنبي دوله من اول وجديد مش بنبي عماره من دورين دي ياناس دي دولة عاشت ومازالت بس الغلط عمره بيتصلح في يوم وليه 
</su>
<su id="bolt-arz-DF-217-194296-6677209_p18_su9">
 ولو في حاجه مش عجبانا اوكي قول رايك ليك الحريه تقول بس قول وادي الفرصه لغيرك يغير بس لا المظاهرات هتجيب نتيجه ولا القتل هيجيب نتيجه دى احنا كدا بنخلي العدو يتمكن من عقولنا وولادنا واخواتنا كلنا قولنا لازم نغير ونتغير وحاولنا ونجحت ثورتنا
</su>
<su id="bolt-arz-DF-217-194296-6677209_p18_su10">
 بس ياترى هو دى اللي عاوزينه بصراحه انا تعبت من كتر الاحداث اللي بتحصل والمشاكل اللي كل يوم بتزيد وقتل ودم بيجري هدر من شباب البلد دي محتاجهم يحموها
</su>
<su id="bolt-arz-DF-217-194296-6677209_p18_su11">
 لازم نفكر لو مره صح
</su>
<su id="bolt-arz-DF-217-194296-6677209_p18_su12">
 تحياتي لك بجد موضوع راآآآآآآآآآآآآآآآآآئع
</su>
<su id="bolt-arz-DF-217-194296-6677209_p18_su13">
 تقبل مروري
</su>
<su id="bolt-arz-DF-217-194296-6677209_p18_su14">
 أختك مـــــــــ الصمت ـــــــــــــــــلاك
</su>
</post>
<post id="bolt-arz-DF-217-194296-6677209_p19">
<su id="bolt-arz-DF-217-194296-6677209_p19_su1">
 الدنيا متلخبطة عشان بمنتهى الصراحة المجلس العسكرى هو اللى بيحكم مش الثوار وهو لا يؤمن بالثورة وشايف انه كفايه مبارك اتشال وخلاص نحمد ربنا وهو لا يريد اى انجاز عشان الناس تشعر ان الثورة هى السبب فى الفوضى وتكرهها وشوية شوية اللى كرهوا الثورة يقبلوا بعودة النظام القديم فى مقابل عودة الامن
</su>
</post>
<post id="bolt-arz-DF-217-194296-6677209_p20">
<su id="bolt-arz-DF-217-194296-6677209_p20_su1">
 انآ عآيزة أقولك بس حآجه بسيطة
</su>
<su id="bolt-arz-DF-217-194296-6677209_p20_su2">
 اللى إتعوج فى سنين مآ بيتعدلش فى شهور
</su>
<su id="bolt-arz-DF-217-194296-6677209_p20_su3">
 واول حآجه استفدتهآ من الثورة
</su>
<su id="bolt-arz-DF-217-194296-6677209_p20_su4">
 انك شآركت فـ الإنتخآبآت وانت عآرف ان صوتك بيفرق
</su>
<su id="bolt-arz-DF-217-194296-6677209_p20_su5">
 وربنآ يسهل الخير لمصر
</su>
</post>
<post id="bolt-arz-DF-217-194296-6677209_p21">
<su id="bolt-arz-DF-217-194296-6677209_p21_su1">
 صحيح لازم تبكي!! لو كنت بعيد عن الناس اللى كانت بتكمل عشاها نوم جوه مصر ؟ لازم تبكي
</su>
<su id="bolt-arz-DF-217-194296-6677209_p21_su2">
 ولو كنت بعيد عن الغلابة اللى مطحونين فـ سقاية طول النهار بـ 300 جنيه فـ الشهر عشان يربو عيالهم ويطلعو من شغلانة يخشو فـ التانية عشان ميشحتوش جوة مصر لازم تبكي
</su>
<su id="bolt-arz-DF-217-194296-6677209_p21_su3">
 ولازم تبكي لو كنت بعيد عن الخريجين اللى كانت بتتخرج تقعد على القهوة وتشتكي لربنا من قلة الشغل
</su>
<su id="bolt-arz-DF-217-194296-6677209_p21_su4">
 ولازم تبكي لو كنت مبتضربش على قفاك فـ اللجان وآنت ابن ناس وتتهان بدون اى اسباب
</su>
<su id="bolt-arz-DF-217-194296-6677209_p21_su5">
 ولازم تبكي لو كنت من الناس اللى ربنا محققلها امنيتها فـ الدنيا وواخدين حقهم بقة
</su>
<su id="bolt-arz-DF-217-194296-6677209_p21_su6">
 لكن لما توصل لسن ال 40 مش عارف تتجوز ومش لاقي شقة ومرتبك مش مكفيك كنت حسيت
</su>
<su id="bolt-arz-DF-217-194296-6677209_p21_su7">
 اوعي تفكر فـ عصر مبارك مكنش فيه تحرش ؟ ومكنش فيه خطف وقتل ونهب وسرقة وقلة آدب وسفالة وبيع مخدرات والصيع ماليين المناطق عشان عصر مبارك هو اللى خلاهم صيع وبلطجية ؟
</su>
<su id="bolt-arz-DF-217-194296-6677209_p21_su8">
 اوعي تفكر فـ عصر مبارك الناس مكنتش بتموت من الخوف والزل والقهر لاء لو كنت فاكر غير كدا
</su>
<su id="bolt-arz-DF-217-194296-6677209_p21_su9">
 تبقي انت كنت فـ دنيا تانيه بقة غير دنيتنا دي آوعي مش مدرك اللى بيحصل حوليك
</su>
<su id="bolt-arz-DF-217-194296-6677209_p21_su10">
 فـ عصر مبارك الناس كانت بتموت من الرعب على عيالها اللى مش لاقيين يعلجوها من مرضها
</su>
<su id="bolt-arz-DF-217-194296-6677209_p21_su11">
 وهتموت الناس كانت بتموت من الرعب والخوف على عيالها اللى كانو بيتمسكو فـ اللجان يتلفئلهم قواضي مخدرات وشيل سلاح وهما ولا ليهم فـ الطور ولا فـ التحين مجرد رذالة..
</su>
<su id="bolt-arz-DF-217-194296-6677209_p21_su12">
 فـ عصر مبارك الجهل والمرض والآهانة وقلة الآدب والجوع والتعب والموت والمرار واليآس والجنان والخراب والسرقة والبلطجة والتيتم والعجز والقرف وكل حاجة كانت تنطق من وتتكلم من الذل واليآس الجبال كانت قربت تنطق الحمير نهئت وزعقت
</su>
<su id="bolt-arz-DF-217-194296-6677209_p21_su13">
 كل اللى يطلع يقول عملتلنا ايه الثورة.. عملتلنا ايه الثورة..زي ميكون كنتو عايشيين فـ رفاهية فـ عصر مبارك والفلوس كانت بتجلكم لحد بيتكم فـ آكياس وكل واحد فيكم عندو فيلا بدورين ع البحر
</su>
<su id="bolt-arz-DF-217-194296-6677209_p21_su14">
 مش هيحس بالثورة غير الغلابة اللى كانت فعلا مش واخدة حقها جوه بلدها واللى كان بياخد حقة دايما اللى لي ضهر فيها ووسطة..مش الغلابة..اللى هيحس بالثورة الشباب اللى عانت بسبب نظام معفن
</su>
<su id="bolt-arz-DF-217-194296-6677209_p21_su15">
 واتبهدلت واتهانت من شوية زبالة كانو بيحكمو البلد لكن الناس اللى كانت مرتاحه بقة وطلعت لقت
</su>
<su id="bolt-arz-DF-217-194296-6677209_p21_su16">
 ابوها سايبلها حتتة ارض ولا سلسلة مطاعم ومدارس للغات ودادة تصحيه وخدامة تروئلة وطباخ يآكله
</su>
<su id="bolt-arz-DF-217-194296-6677209_p21_su17">
 دا آكيد يعني من الطبيعي ميحسش هيحس بآيه تاني كفاية الآحساس اللى هو عايش فيه يعمي عنيه عن اى حاجة تانيه وطووز فـ النظام !!!
</su>
<su id="bolt-arz-DF-217-194296-6677209_p21_su18">
 هرجع واقول برضه حسبنا الله ونعم الوكيل
</su>
<su id="bolt-arz-DF-217-194296-6677209_p21_su19">
 ربنا يرحمنا برحمته
</su>
</post>
<post id="bolt-arz-DF-217-194296-6677209_p24">
<su id="bolt-arz-DF-217-194296-6677209_p24_su1">
 أنـــــــــــا معاك في إن احنا ممكن منكونش فاهمين في السياسة اوي
</su>
<su id="bolt-arz-DF-217-194296-6677209_p24_su2">
 احنا بقالنا اكتر من 30 سنه عايشين في ظلم
</su>
<su id="bolt-arz-DF-217-194296-6677209_p24_su3">
 وناس عايشة في عشوائيات وناس مش لاقيه تاكل
</su>
<su id="bolt-arz-DF-217-194296-6677209_p24_su4">
 ملايين معندهومش بيوت
</su>
<su id="bolt-arz-DF-217-194296-6677209_p24_su5">
 وتقــــــــــول نسكت كنا هنسكت لحد ايمتا
</su>
<su id="bolt-arz-DF-217-194296-6677209_p24_su6">
 حضــــرتك أنا مش هتكلم علي نفسي ولا إنت هتتكلم علي نفسك إحنا بنتكلم عن 87 مليووووووووون عايشين في صندوق... اللي هوا اسكندرية والقاهرة
</su>
<su id="bolt-arz-DF-217-194296-6677209_p24_su7">
 والمدن التانية فيييييييين باقي البلد
</su>
<su id="bolt-arz-DF-217-194296-6677209_p24_su8">
 ليه بنستورد سلع غذائية وحاجات مسمومة ومنتهية الصلاحية من برا....
</su>
<su id="bolt-arz-DF-217-194296-6677209_p24_su9">
 كنـــــــــا هنسكت لحد ايمتا
</su>
<su id="bolt-arz-DF-217-194296-6677209_p24_su10">
 لو سكتنا كان زمانا دلوقتي تحت حكم جمال ولا علاء مبارك
</su>
<su id="bolt-arz-DF-217-194296-6677209_p24_su11">
 لو سكتنا ومكملناش هتبقى دي الفوضي وعدم الاستقرار اللي بجد
</su>
<su id="bolt-arz-DF-217-194296-6677209_p24_su12">
 الفترة الإنتقالية لازم تكون فيها زعزة أمن واستقرار
</su>
<su id="bolt-arz-DF-217-194296-6677209_p24_su13">
 شــيء طبيعي احنا مش بنعمل سلطة... احنا بنغير نظام حكم
</su>
<su id="bolt-arz-DF-217-194296-6677209_p24_su14">
 بنغير بلــــد... شبـــــابنا مبقوش كدا غير مالبطالة والظلم والقهر اللي عايشين فيه
</su>
<su id="bolt-arz-DF-217-194296-6677209_p24_su15">
 تقدر تقول لي لو واحد مكمل تعليميه وبيشتغل وعايش كويس حتى لو علي قد حاله هيفكر يبيع بانجو ولا حشيش ولا مخدرات.... هيفكر يسرق
</su>
<su id="bolt-arz-DF-217-194296-6677209_p24_su16">
 احنـــــــا اللي عملنا نفسنا كدا
</su>
<su id="bolt-arz-DF-217-194296-6677209_p24_su17">
 حركة اللا وعي في السياسة هيا اللي عملت فينا كدا... في ناس مش عارفه يعني ايه دستور
</su>
<su id="bolt-arz-DF-217-194296-6677209_p24_su18">
 مش عارفه مين الرئيس... دا كلـــــــه هوا الغلط... الغلط الكبير ان احنا نسكت علي الغلط نفسه
</su>
<su id="bolt-arz-DF-217-194296-6677209_p24_su19">
 الساكت عن الحق شيطان أخرس... دي بلدنا وملكنا واللي في أرضها بتاع الشعب مش بتاع اتنين تلاته... اسمح لي اقول لك إن في ناس اتربت عالولاء عشان مشافتش اللي بيتداسوا تحت الرجلين
</su>
<su id="bolt-arz-DF-217-194296-6677209_p24_su20">
 و 30 سنة ومبارك شغا شفط فلوس هوا وولاده... دا في ناس بتاخد 200 و 300 جنيه لو عاشت الـ 30 سنه دول مش هيجيبوا مليون ولا حتى نصه
</su>
<su id="bolt-arz-DF-217-194296-6677209_p24_su21">
 ربـــــــــــــنا يحمي مصر ويحمي شبابها
</su>
<su id="bolt-arz-DF-217-194296-6677209_p24_su22">
 وينتقم من كل ظالم ومفتري
</su>
<su id="bolt-arz-DF-217-194296-6677209_p24_su23">
 شكـــــــــــــــــرا علي الطرح
</su>
<su id="bolt-arz-DF-217-194296-6677209_p24_su24">
 تحياتي
</su>
</post>
<post id="bolt-arz-DF-217-194296-6677209_p25">
<su id="bolt-arz-DF-217-194296-6677209_p25_su1">
 وليه انت مذكرش مساوء الرئيس المخلوع
</su>
<su id="bolt-arz-DF-217-194296-6677209_p25_su2">
 يعنى أكثر من ثلاث أرباع المصريين تحت خطر الفقر
</su>
<su id="bolt-arz-DF-217-194296-6677209_p25_su3">
 الواحد بعد ما يتخرج يقضى بقي عمره يدور على شغل
</su>
<su id="bolt-arz-DF-217-194296-6677209_p25_su4">
 لما تخاف حتى تعبر عن اللى جواك حتى بينك وبين نفسك ويقولك ديموقراطية
</su>
<su id="bolt-arz-DF-217-194296-6677209_p25_su5">
 لما تلاقى الضابط بيعاملك على انك حتى محصلتش حيوان
</su>
<su id="bolt-arz-DF-217-194296-6677209_p25_su6">
 لما تلاقى جهاز فاسد زى أمن الدول يجيبك فى عز الليل
</su>
<su id="bolt-arz-DF-217-194296-6677209_p25_su7">
 ويوريك الويل ويقولك اجرائات امنية
</su>
<su id="bolt-arz-DF-217-194296-6677209_p25_su8">
 ويخدوك ومحدش يعرف عنك حاجة
</su>
<su id="bolt-arz-DF-217-194296-6677209_p25_su9">
 لما تلاقى الشئ ابو جنيه بقى بخمسة جنيه
</su>
<su id="bolt-arz-DF-217-194296-6677209_p25_su10">
 والخير اللى فى مصر محدش يشوفه غير جمال وأبو جمال وأم جمال
</su>
<su id="bolt-arz-DF-217-194296-6677209_p25_su11">
 لما تلاقى ردائة فى الخدمات وفى الصحة وحتى فى المية
</su>
<su id="bolt-arz-DF-217-194296-6677209_p25_su12">
 لما تلاقى تلت تربع المصريين عندهم فيرس c
</su>
<su id="bolt-arz-DF-217-194296-6677209_p25_su13">
 لما نموت فى العبارات وفى القطارات ومحدش يسأل عنك
</su>
<su id="bolt-arz-DF-217-194296-6677209_p25_su14">
 لما تروح بلد أووبي ويعاملوك على انك نكرة
</su>
<su id="bolt-arz-DF-217-194296-6677209_p25_su15">
 يعنى أسوأ معاملة
</su>
<su id="bolt-arz-DF-217-194296-6677209_p25_su16">
 وخد عندك تزوير الإنتخابات وملف التوريث
</su>
<su id="bolt-arz-DF-217-194296-6677209_p25_su17">
 وغيره وغيره وغييييييييييييييييييييييييره
</su>
<su id="bolt-arz-DF-217-194296-6677209_p25_su18">
 وبعدين تقولى ان الثورة معملتش حاجة
</su>
<su id="bolt-arz-DF-217-194296-6677209_p25_su19">
 وبعدين احدى لسه بنخطى أول خطوة فى الطريق
</su>
</post>
</multipost>
