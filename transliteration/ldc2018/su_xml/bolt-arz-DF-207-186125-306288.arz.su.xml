<multipost id="bolt-arz-DF-207-186125-306288" language="Arabic">
<post id="bolt-arz-DF-207-186125-306288_p1">
<su id="bolt-arz-DF-207-186125-306288_p1_su1">
  السلام عليكم انا عايزة اعرف دى ساحه نقاش موضوعى ولا ساحه بتعمل دعايه لجماعه معينه ؟
</su>
<su id="bolt-arz-DF-207-186125-306288_p1_su2">
  انا عجبتنى اوى المقدمه وعجبنى اسلوب اللى كاتبها وقد ايه بتدعو الكثير من الشباب انهم ميكونوش سطحيين لكن الردود فيها شئ غريب
</su>
<su id="bolt-arz-DF-207-186125-306288_p1_su3">
  والاسماء كمان فيها شئ غريب كل اللى عايزة اقولوه ان احنا يا جماعه مش محتاجين كمسلمين اسماء جماعات عشان نتحد ونتوحد احنا نقدر نتحد كلنا ونسيبنا من المسميات اللى بتعرقل اى مجهود شبابي وليد... 
</su>
<su id="bolt-arz-DF-207-186125-306288_p1_su4">
 وبلاش الشباب ينساقو وراء حاجات وناس هدفهم استخدام الشباب لتعزيز مواقفهم ودايما بنقول ربنا مش محتاجه وساطه من حد ولا محتاج اسم جماعه عشان نبين قد ايه احنا وطنيين ومتفاعلين مع القضايا وخصوصا قضيه فلسطين 
</su>
<su id="bolt-arz-DF-207-186125-306288_p1_su5">
 احنا اخوة بالفعل من دون اسامى جماعات فلو هيكون النقاش هنا موضوعى ومفيهوش تحيز ضيفونى معاكم لانى بحب السياسه وبحب اقول رأيي اما لو هيكون لصالح حد فمحدش يضيفنى وصدقونى الدنيا مش هتتغير لا بالكلام بس ولا بالاسامى اللى تخض دى الدنيا عايزة حق مع قوة وثقافه وعلم وشكرا ليكو 
</su>
<su id="bolt-arz-DF-207-186125-306288_p1_su6">
 لما نقرب أوى من بعض وأما بجد نخاف على بعض ممكن نعلى حقيقي ونقوى ونصبح أقوى شعوب الارض
</su>
<su id="bolt-arz-DF-207-186125-306288_p1_su7">
 لما بأيدنا نأكل روحنا لما نفوق ونداوى جروحنا وأما أنا تتحول إحنا ونصلح اخطائنا بجد
</su>
<su id="bolt-arz-DF-207-186125-306288_p1_su8">
 ممكن نعلى حقيقى ونقوى ونصبح أقوى شعوب الارض
</su>
<su id="bolt-arz-DF-207-186125-306288_p1_su9">
 لما نحب بجد عملنا وأما نقول احنا اللى عملنا واما نلاقى فى بكرة أملنا ولما نبطل خوف من بعض
</su>
<su id="bolt-arz-DF-207-186125-306288_p1_su10">
 لما نعمر أرض بلادنا لما نعلم صح ولادنا لما يعود من تانى ميلادنا لما نصدق كلمة بعض
</su>
<su id="bolt-arz-DF-207-186125-306288_p1_su11">
 ممكن نعلى حقيقي ونقوى ونصبح أقوى شعوب الارض
</su>
</post>
<post id="bolt-arz-DF-207-186125-306288_p3">
<su id="bolt-arz-DF-207-186125-306288_p3_su1">
  شكرا يا ابو محمود على ردك بس انا بنت مش ولد وطالبه فى كليه حقوق بس برضو انا مفهمتش وموصلنيش اجابه وده معناه ان فيه تعتيم شوية بس ما علينا يعنى
</su>
<su id="bolt-arz-DF-207-186125-306288_p3_su2">
  بالنسبه بقى لموضوع الاسامى فاحنا مش هنستفاد حاجه لما ندخل باسامى شهداء او مقاتلين او حكام لان دول خلاص عملو اعمال وربنا هيجازيهم عليها والانسان باعماله مش بافعاله ومجرد الاسم مش هو ده اللى هيهز الناس للتحرك او كده بالعكس ده بيخلى الكثير من الشباب يخاف ويحجم عن المشاركه حرصا على مستقبله
</su>
<su id="bolt-arz-DF-207-186125-306288_p3_su3">
  وعايزة اقول ان الاسلوب البسيط او اكتر اسلوب بيوصل للناس ولما تنزل لمستوى الناس فى الكلام وتكلمهم من منطلق اهتمامتهم وطبيعه الشعب المصرى هتلاقى مشاركه بجد 
</su>
<su id="bolt-arz-DF-207-186125-306288_p3_su4">
 انما كده هما بيجعلو المشاركه لناس معينه وفئه معينه وباقى الشباب فى نظرهم تافهين مثلا ؟!!
</su>
<su id="bolt-arz-DF-207-186125-306288_p3_su5">
  الجهاد ونصرة الدين مش بالاسماء انا مش مضايقه من الاسماء انا بس مش فاهمه ايه مغزاها وهو يعنى كده خلاص بالاسم يبقى انا كده وطنيه ؟ طب فين شخصيتى انا ؟ فين اعمالى انا ؟ هاخد اسم مجاهد او شهيد طب وبعدين ؟ ضفت انا ايه للاسلام ؟ 
</su>
<su id="bolt-arz-DF-207-186125-306288_p3_su6">
 بل بالعكس بيخلى الناس تاخد فكرة جايز تكون غير صحيحه اول ما تبص على الساحه... اما بالنسبه للعمل الجماعى والفردى فطبعا العمل الجماعى بيكون مثمر وبناء بس برضو ميكونش لجماعه معينه دون الاخرى ومش اى حد يتدين او يحب يجاهد يروح على الجامعه دى علطول احنا كلنا ممكن نتحد كمسلمين ونكون جماعات لنصرة الاسلام باسلوب راق وتحضر وفيه فهم للاخر 
</su>
<su id="bolt-arz-DF-207-186125-306288_p3_su7">
 بلاش نحظر مجهودنا لصالح حاجه واحدة بس وخصوصا ان اى جماعه وبالذات لو ليها شهرة سياسيه بيبقى همها الوصول للسلطه وفقط ولما بيوصلو مبنشوفش جديد وبيكونو وصلو على اكتاف الشباب اللى بيتحمس من غير وعى كافى 
</su>
<su id="bolt-arz-DF-207-186125-306288_p3_su8">
 عشان كده بقول اة نتحد كلنا بس مش شرط يكون تحت لواء جماعه معينه لان ربنا مقلش انضمو للجماعه دى ومتنضموش لدى ربنا قال كلنا ايد واحدة ومذكرش مسميات لده وف النهايه الاسماء حريه شخصيه بس
</su>
<su id="bolt-arz-DF-207-186125-306288_p3_su9">
  انا حبيت الفت النظر ان كل ما كان الهدف والمضمون بسيط كل ما الناس قربت وحبت الهدف والمضمون ده وشكرا 
</su>
</post>
<post id="bolt-arz-DF-207-186125-306288_p7">
<su id="bolt-arz-DF-207-186125-306288_p7_su1">
 برافوووووووووووووووووو اخت ميرا وانا متفق معاكى جدا والكلام ده قولته قبل كده ولكن للاسف تعرض لموجه من الهجم لان فى بعض الاشخاص المنتمين لتيار معين مش بيقبولوا اى نقد وانا كان نقدى ليهم وللحزب الحاكم 
</su>
<su id="bolt-arz-DF-207-186125-306288_p7_su2">
 ولكن للاسف انتقدت مرشدهم وده عندهم يعتبر من انواع الغباء وقلت الادب لان المرشد فوق اى انتقاد. انا شايف انا كل واحد لزم يبقى تاب لحزب الحق اللى شايف صح وافق عليه مش لزم ابقى تبع الحزب الحاكم يبقى اوافق على الصح والغلط او تبع المعرضه واعترض على كل شى
</su>
<su id="bolt-arz-DF-207-186125-306288_p7_su3">
 خالد بن الوليد
</su>
</post>
</multipost>
