<multipost id="bolt-arz-DF-210-186177-3027514" language="Arabic">
<post id="bolt-arz-DF-210-186177-3027514_p1">
<su id="bolt-arz-DF-210-186177-3027514_p1_su1">
 السلام عليكم ورحمة والله وبركاته..
</su>
<su id="bolt-arz-DF-210-186177-3027514_p1_su2">
 طبعا زي ماحنا عارفين البنت او كل ماهو مؤنث عموما يجب المحافظة عليه من كل أي حاجة ممكن تأذيه
</su>
<su id="bolt-arz-DF-210-186177-3027514_p1_su3">
 ولازم نحكم قبضتنا عليهم لحد مايجلهم كبت ثم انفجار ثم ينتهي المطاف بمصحة نفسية !
</su>
<su id="bolt-arz-DF-210-186177-3027514_p1_su4">
 ودا كله عشانهم مش عشان حد تاني.. 
</su>
<su id="bolt-arz-DF-210-186177-3027514_p1_su5">
 بس للاسف الكل فاهم غلط وبيظنوا ان دا كلو ضدهم !
</su>
<su id="bolt-arz-DF-210-186177-3027514_p1_su6">
 وعشان نحقق الموضوع دا كان علينا نعمل الاتي :
</su>
<su id="bolt-arz-DF-210-186177-3027514_p1_su7">
 اول حاجة ممنوع الموبايل.. 
</su>
<su id="bolt-arz-DF-210-186177-3027514_p1_su8">
 دي اداة خطرة جدا جدا عالبنات واثبتت الابحاث المطولة انه المفروض يحرم على كل ماهو مؤنث يمسك موبايل..
</su>
<su id="bolt-arz-DF-210-186177-3027514_p1_su9">
 والا هتحصل مصايب مش ليها اول من اخر.. حد يعاكسها ، او تكلم البوي فريند بتاعها او او......
</su>
<su id="bolt-arz-DF-210-186177-3027514_p1_su10">
 ولازم الاباء يوقفوا وقفة جادة للموضوع ده ويمنعوا الحاجات الفاضية دي..
</su>
<su id="bolt-arz-DF-210-186177-3027514_p1_su11">
 النتيجة : مبهرة جدا البنت ارتحت من نحيتها ماهي مش معاها موبايل واكيد مش بتكلم حد !
</su>
<su id="bolt-arz-DF-210-186177-3027514_p1_su12">
 النتيجة الحقيقية : البنت عندها تلات اربع شرايح وموبايل صيني وماارخصهم.. 
</su>
<su id="bolt-arz-DF-210-186177-3027514_p1_su13">
 مخلياه مع صحبتها واول ماتروح المدرسة او الجامعة تبدأ المغامرة......
</su>
<su id="bolt-arz-DF-210-186177-3027514_p1_su14">
 والاب نايم ومستريح اووووووووي..
</su>
<su id="bolt-arz-DF-210-186177-3027514_p1_su15">
 تاني حاجة ممنوع تكلمي صحباتك.. 
</su>
<su id="bolt-arz-DF-210-186177-3027514_p1_su16">
 البنات دول أُس الفساد وواضح جدا من المثال اعلاه..
</su>
<su id="bolt-arz-DF-210-186177-3027514_p1_su17">
 واياني واياكِ اشوفك ماسكة تلفون البيت وتقولي اسئل صحبتي على حاجة او طفشانة عاوزة اكلمها
</su>
<su id="bolt-arz-DF-210-186177-3027514_p1_su18">
 مش عندنا بنات تتكلم فالتلفونات !!!
</su>
<su id="bolt-arz-DF-210-186177-3027514_p1_su19">
 النتيجة : البنت بقت مطيعة مش بتمسك تلفون والفاتورة قلت والدنيا بمبي خالص..
</su>
<su id="bolt-arz-DF-210-186177-3027514_p1_su20">
 النتيجة الحقيقية : الام والاب بقوا مش عارفين بنتهم ماشية مع مين ولا زميلتها دي بنت ناس ولا واحدة كدا..
</su>
<su id="bolt-arz-DF-210-186177-3027514_p1_su21">
 وربنا يستر عالبنت !
</su>
<su id="bolt-arz-DF-210-186177-3027514_p1_su22">
 تالت حاجة النت وما ارداك ما النت..  دا داء العصر.. 
</su>
<su id="bolt-arz-DF-210-186177-3027514_p1_su23">
 لازم البنت مش تبص عليه حتى ’ تبص ؟
</su>
<su id="bolt-arz-DF-210-186177-3027514_p1_su24">
 دي المفروض مش تفكر اصلا !!
</su>
<su id="bolt-arz-DF-210-186177-3027514_p1_su25">
 وطبعا عارفين ليه..
</su>
<su id="bolt-arz-DF-210-186177-3027514_p1_su26">
  بلاويه كتيرة و الباب ال يجيلك من الريح سده واستريح..
</su>
<su id="bolt-arz-DF-210-186177-3027514_p1_su27">
 مش كدا ولا ايه ؟
</su>
<su id="bolt-arz-DF-210-186177-3027514_p1_su28">
 النتيجة : ارتحت من التفكير البت بتعمل ايه ؟ وبتكلم مين ؟.............................
</su>
<su id="bolt-arz-DF-210-186177-3027514_p1_su29">
 النتيجة الحقيقية : البنت بعد المدرسة بقت بتروح سيبر تشوف هو ايه النت ال بابا واخواتي عملين حذر تجول عليه..
</su>
<su id="bolt-arz-DF-210-186177-3027514_p1_su30">
 وطبعا الباقي معروف.. دا كفاية بس دخولها السيبر..
</su>
<su id="bolt-arz-DF-210-186177-3027514_p1_su31">
 رابع حاجة التلفزيون.. التلفزيون دا اساس كل انحلال وفساد فالكون..
</su>
<su id="bolt-arz-DF-210-186177-3027514_p1_su32">
 وكمان البنت ازاي تبص على شباب ورجالة ؟ وتسمع كلامهم ؟
</su>
<su id="bolt-arz-DF-210-186177-3027514_p1_su33">
 احنا عارفين اد ايه البنت مرهفة المشاعر وبتميل للشباب
</su>
<su id="bolt-arz-DF-210-186177-3027514_p1_su34">
 .. وانا مش عاوز البت تطلع قليلة ادب..
</su>
<su id="bolt-arz-DF-210-186177-3027514_p1_su35">
 النتيجة : الحمدلله البنت بقت محترمة مش بتتفرج على حاجات وحشة وانا مطمن..
</su>
<su id="bolt-arz-DF-210-186177-3027514_p1_su36">
 النتيجة الحقيقية : البنت عمالة تسمع اصحابها شفتي الفيلم الفلاني ؟ 
</su>
<su id="bolt-arz-DF-210-186177-3027514_p1_su37">
 شفتي البرنامج العلاني ؟
</su>
<su id="bolt-arz-DF-210-186177-3027514_p1_su38">
 والبنت الحاجات دي بالنسبة ليها لغة هيروغلفية.. ونفسها تشوف وتعرف..
</su>
<su id="bolt-arz-DF-210-186177-3027514_p1_su39">
 وطبعا غالية والطلب رخيص.. البنات معاها هيقوموا بالواجب وزيادة !!
</su>
<su id="bolt-arz-DF-210-186177-3027514_p1_su40">
 ولأن البنت غالية اوي اوي اوي.. 
</su>
<su id="bolt-arz-DF-210-186177-3027514_p1_su41">
 فكمان الشرب ممنوع..
</su>
<su id="bolt-arz-DF-210-186177-3027514_p1_su42">
  زي ماانتو شايفين المية ملوثة ومليانة ميكروبات
</su>
<su id="bolt-arz-DF-210-186177-3027514_p1_su43">
 ودا مضر بصحتها الغالية..
</su>
<su id="bolt-arz-DF-210-186177-3027514_p1_su44">
 وبلاش كمان تاكل.. الدنيا بقت مليانة لحوم خنازير على حمير و والاكل مابقاش مضمون..
</su>
<su id="bolt-arz-DF-210-186177-3027514_p1_su45">
 ودا مضر جدا جدا بصحتها الغالية..
</su>
<su id="bolt-arz-DF-210-186177-3027514_p1_su46">
 وبالمرة بلاش تتنفس.. ماانتو شايفين الجو مليان انفلونزا طيور على خنازير ودخان سجاير..
</su>
<su id="bolt-arz-DF-210-186177-3027514_p1_su47">
 وكله مضر جدا جدا جدا على صحتها الغالية..
</su>
<su id="bolt-arz-DF-210-186177-3027514_p1_su48">
 الموضوع مش فكاهة ولا هو دعابة
</su>
<su id="bolt-arz-DF-210-186177-3027514_p1_su49">
 انا بتكلم عن مشكلة لمستها فالفترة الاخيرة..
</su>
<su id="bolt-arz-DF-210-186177-3027514_p1_su50">
 والكل فاكر انه بيحافظ علينا..
</su>
<su id="bolt-arz-DF-210-186177-3027514_p1_su51">
 لكن الحقيقة انكو بتضيعونا..
</su>
<su id="bolt-arz-DF-210-186177-3027514_p1_su52">
 ايه المشكلة لما يكون معايا موبايل وبدخل نت وبكلم اصحابي وبشوف تلفزيون
</su>
<su id="bolt-arz-DF-210-186177-3027514_p1_su53">
 وكله تحت مظلة رعايتكم ؟!
</su>
<su id="bolt-arz-DF-210-186177-3027514_p1_su54">
 تعرفوني الصح والغلط..
</su>
<su id="bolt-arz-DF-210-186177-3027514_p1_su55">
 تحسسوني اني شخصية تُحترم..
</su>
<su id="bolt-arz-DF-210-186177-3027514_p1_su56">
 لما اغلط توجهوني.. لما ابقى مصرة على حاجة وحشة تفهموني..
</su>
<su id="bolt-arz-DF-210-186177-3027514_p1_su57">
 مش تقولوا ممنوع ومحرم ومافيش تفاهم
</su>
<su id="bolt-arz-DF-210-186177-3027514_p1_su58">
 اصلك بنت ولازم نحافظ عليكِ..
</su>
<su id="bolt-arz-DF-210-186177-3027514_p1_su59">
 انا بنت اه بس فالاول انسانة !.. ليا عقل وليا روح ولكل واحد منهم مطالب..
</su>
<su id="bolt-arz-DF-210-186177-3027514_p1_su60">
 أي المشكلة لما تبقى متابعني مش شك فيا لاء دا خوف عليا
</su>
<su id="bolt-arz-DF-210-186177-3027514_p1_su61">
 ايه الاحسن استخدمهم تحت عينك عارف انا بعمل ايه وبمشي مع مين
</su>
<su id="bolt-arz-DF-210-186177-3027514_p1_su62">
 ولا اروح اسرق زي الحرامية من وراكو وربنا يعلم من هيكون معايا !
</su>
<su id="bolt-arz-DF-210-186177-3027514_p1_su63">
 فيه كلام كتير عاوزة اقوله
</su>
<su id="bolt-arz-DF-210-186177-3027514_p1_su64">
 بس بلاش عشان الموضوع طويل ومش عاوزة حد يمل..
</su>
<su id="bolt-arz-DF-210-186177-3027514_p1_su65">
 ولي رجاء.. انا عاوزة ردود واقعية بلاش حتة المثالية الزايدة دي
</su>
<su id="bolt-arz-DF-210-186177-3027514_p1_su66">
 ودلوقتي انا كدا خلصت ومستنية ردود الطرفين..
</su>
</post>
<post id="bolt-arz-DF-210-186177-3027514_p3">
<su id="bolt-arz-DF-210-186177-3027514_p3_su1">
 فعلا الكلام اللى بتقوليه ده بيحصل
</su>
<su id="bolt-arz-DF-210-186177-3027514_p3_su2">
 والضغط الكبير على الفتاة ممكن يخليها تعمل حجات غلط من ورا اهلها
</su>
<su id="bolt-arz-DF-210-186177-3027514_p3_su3">
 بس الاهل نفسهم بنتهم تبقا احسن انسانة بالدنيا
</su>
<su id="bolt-arz-DF-210-186177-3027514_p3_su4">
 ويحافظوا عليها من اى شئ وحش وخصوصا الايام دى
</su>
<su id="bolt-arz-DF-210-186177-3027514_p3_su5">
 بس الموضوع من الاول بيعتمد على تربية الاهل لبنتهم
</su>
<su id="bolt-arz-DF-210-186177-3027514_p3_su6">
 مش انهم يضغطوا عليها او يدوها حريتها
</su>
<su id="bolt-arz-DF-210-186177-3027514_p3_su7">
 ما فى بنات واخدة ثقة اهلها
</su>
<su id="bolt-arz-DF-210-186177-3027514_p3_su8">
 بس بتعمل حجات غلط بالثقة دى
</su>
<su id="bolt-arz-DF-210-186177-3027514_p3_su9">
 واغلبية البنات بتعمل غلط سواء مضغوطة او عندها حرية
</su>
<su id="bolt-arz-DF-210-186177-3027514_p3_su10">
 ومفيش بنت تقول غير كده
</su>
<su id="bolt-arz-DF-210-186177-3027514_p3_su11">
 فى بنت ما صحبتش ولاد ما كلمتش ولاد فى التليفون
</su>
<su id="bolt-arz-DF-210-186177-3027514_p3_su12">
 الا من رحم ربى ودى نسبة قليلة جدا
</su>
<su id="bolt-arz-DF-210-186177-3027514_p3_su13">
 بس معاكى ان لازم يكون فى شوية حرية
</su>
<su id="bolt-arz-DF-210-186177-3027514_p3_su14">
 بس مع مراقبة ومتابعة شديدة من الاهل
</su>
<su id="bolt-arz-DF-210-186177-3027514_p3_su15">
 يعنى ما يكونش معاها موبيل
</su>
<su id="bolt-arz-DF-210-186177-3027514_p3_su16">
 وبتعمل اللى هى عاوزاه
</su>
<su id="bolt-arz-DF-210-186177-3027514_p3_su17">
 ووالدها ما يعرفش عندها ايه فى الموبيل
</su>
<su id="bolt-arz-DF-210-186177-3027514_p3_su18">
 ولا تخرج مع صحباتها وهما مش عارفين صحبتها مين ولا راحين فين
</su>
<su id="bolt-arz-DF-210-186177-3027514_p3_su19">
 وليه البنت ما تاخدش خوف الاهل عليها انو حب وخوف عليها
</su>
<su id="bolt-arz-DF-210-186177-3027514_p3_su20">
 شكرا على الموضوع الجميل
</su>
</post>
<post id="bolt-arz-DF-210-186177-3027514_p4">
<su id="bolt-arz-DF-210-186177-3027514_p4_su1">
 اقتباس:
</su>
<su id="bolt-arz-DF-210-186177-3027514_p4_su2">
 بداية لن أعلق علي الموضوع لأنك تعلمين رأيي في هذه الأمور جيداً ولا أريد أن أكرر كلامي فيه.
</su>
<su id="bolt-arz-DF-210-186177-3027514_p4_su3">
 لكن لي ملحوظة علي طريقة تناول الموضوع وهي أنكي وضعتي فروضاً معينة بطريقة معينة,
</su>
<su id="bolt-arz-DF-210-186177-3027514_p4_su4">
  بل ووضعتي نتيجة معينة أيضاً ( وهذا لا يتفق مع الواقع )
</su>
<su id="bolt-arz-DF-210-186177-3027514_p4_su5">
 هل استخدام الفتاة لهذه الأشياء المذكورة في الموضوع يجعل منها فتاة جيدة طالما كانت تتسم بالخلق الجيد والتربية السليمة
</su>
<su id="bolt-arz-DF-210-186177-3027514_p4_su6">
 , بينما نزع تلك الاشياء منها يجعلها فتاة غاية في السوء ؟!! فلنجعل التربية السليمة ثابتة ثم نري النتائج.
</su>
<su id="bolt-arz-DF-210-186177-3027514_p4_su7">
 لو اتفقت معكي في افتراضاتك ونتائجك المذكورة في الموضوع,
</su>
<su id="bolt-arz-DF-210-186177-3027514_p4_su8">
  سنصل إلي أن البوي فريند تحت سمع وبصر الأسرة أفضل من أن يتم الأمر من خلف ظهورهم !!
</su>
<su id="bolt-arz-DF-210-186177-3027514_p4_su9">
 لا تقولي لي بأن الأمر مختلف.... 
</su>
<su id="bolt-arz-DF-210-186177-3027514_p4_su10">
 لا ان وضعنا الفروض بنفس الطريقة التي وضعتيها حتماً سنصل إلي هذه النتيجة.
</su>
<su id="bolt-arz-DF-210-186177-3027514_p4_su11">
 نقطة أخيرة
</su>
<su id="bolt-arz-DF-210-186177-3027514_p4_su12">
 يبدوا أن الفتيات كانت في كبت ومصحات نفسية قبل عشر سنوات
</su>
<su id="bolt-arz-DF-210-186177-3027514_p4_su13">
  ( لم يكن الموبايل والنت والفضائيات علي هذا النحو الذي نراه اليوم )
</su>
<su id="bolt-arz-DF-210-186177-3027514_p4_su14">
 تقبلي مروري.
</su>
</post>
<post id="bolt-arz-DF-210-186177-3027514_p5">
<su id="bolt-arz-DF-210-186177-3027514_p5_su1">
 شكرا ليكى على الموضوع
</su>
<su id="bolt-arz-DF-210-186177-3027514_p5_su2">
 بس التربية السليمة للبنت وعدم الضغط عليها وتربيتها على طاعة الله ومعرفة الصح والغلط
</su>
<su id="bolt-arz-DF-210-186177-3027514_p5_su3">
 بإذن الله مش هايحصل لها أى حاجة تضرها
</su>
<su id="bolt-arz-DF-210-186177-3027514_p5_su4">
  وهى من نفسها هاتعرف تميز الصح من الغلط
</su>
</post>
<post id="bolt-arz-DF-210-186177-3027514_p6">
<su id="bolt-arz-DF-210-186177-3027514_p6_su1">
 رغم أن المثل اللى حذكره غريب وقد يلومنى عليه البعض 
</su>
<su id="bolt-arz-DF-210-186177-3027514_p6_su2">
 إلا أنها جملة علقت فى ذهنى وأنا فتاة وقبل أن أكون أم
</su>
<su id="bolt-arz-DF-210-186177-3027514_p6_su3">
 جملة قالها فؤاد المهندس فى آخر مسرحية سك على بناتك
</su>
<su id="bolt-arz-DF-210-186177-3027514_p6_su4">
 قال
</su>
<su id="bolt-arz-DF-210-186177-3027514_p6_su5">
 (سك على بناتك بس اديهم المفتاح )
</su>
<su id="bolt-arz-DF-210-186177-3027514_p6_su6">
 يعنى حافظوا على البنات واحموهن
</su>
<su id="bolt-arz-DF-210-186177-3027514_p6_su7">
 ربوا واحسنوا التربية ووقتها لن نخاف
</su>
<su id="bolt-arz-DF-210-186177-3027514_p6_su8">
 ولن نفرط أيضاً
</su>
<su id="bolt-arz-DF-210-186177-3027514_p6_su9">
 يعنى حتى مع حسن التربية المراقبة الغير مباشرة ضرورية
</su>
<su id="bolt-arz-DF-210-186177-3027514_p6_su10">
 ومفيش حاجة اسمها خلاص البنت كبرت
</su>
<su id="bolt-arz-DF-210-186177-3027514_p6_su11">
 الحفاظ على البنات (والله والأولاد كمان فى الزمن ده ) مستمر أبد الدهر
</su>
<su id="bolt-arz-DF-210-186177-3027514_p6_su12">
 فيه مثل بيقول
</su>
<su id="bolt-arz-DF-210-186177-3027514_p6_su13">
 (يا مخلف البنات يا شايل الهم للمات )
</su>
<su id="bolt-arz-DF-210-186177-3027514_p6_su14">
 كنت الأول بزعل لما اسمع المثل ده
</su>
<su id="bolt-arz-DF-210-186177-3027514_p6_su15">
 وبعدين لما كبرت فهمته
</su>
<su id="bolt-arz-DF-210-186177-3027514_p6_su16">
 هو مش هم انهن بنات
</su>
<su id="bolt-arz-DF-210-186177-3027514_p6_su17">
 لا هم الخوف عليهن
</su>
<su id="bolt-arz-DF-210-186177-3027514_p6_su18">
 وحب الاطمنئان عليهن حتى لو بعد الجواز
</su>
<su id="bolt-arz-DF-210-186177-3027514_p6_su19">
 صداقتى مع والدتى والآن صداقتى مع بنتى هى طريقى للإطمئان
</su>
<su id="bolt-arz-DF-210-186177-3027514_p6_su20">
 طبعاً ده كلام عادى ومش مثالى ولا حاجة أهو
</su>
<su id="bolt-arz-DF-210-186177-3027514_p6_su21">
 بس الحل فى التربية الدينية الصح
</su>
<su id="bolt-arz-DF-210-186177-3027514_p6_su22">
 نعرفها ده غلط ليه ده عيب ليه
</su>
<su id="bolt-arz-DF-210-186177-3027514_p6_su23">
 والدى رحمه الله قال لى جملة أمشى عليها مع شاهندة والحمد لله نتيجتها ممتازة
</su>
<su id="bolt-arz-DF-210-186177-3027514_p6_su24">
 (اللى تخافى أنى أعرف أنك عملتيه يبقى غلط ولا يعمل أصلاً)
</su>
<su id="bolt-arz-DF-210-186177-3027514_p6_su25">
 أى تصرف وأنا صغيرة كنت أكلم نفسى لو بابا عرفه حيزعل ؟ حيعاقبنى ؟
</su>
<su id="bolt-arz-DF-210-186177-3027514_p6_su26">
 لو الاجابة اه يبقى التصرف ده غلط
</su>
<su id="bolt-arz-DF-210-186177-3027514_p6_su27">
 ولو الاجابة لا يبقى اعمله وحتى لو وصل له مفيش مشكلة
</su>
<su id="bolt-arz-DF-210-186177-3027514_p6_su28">
 كدة أنا قلت كل اللى عندى
</su>
<su id="bolt-arz-DF-210-186177-3027514_p6_su29">
 يارب احفظ بناتنا من كل الشرور ومن شر أنفسهن
</su>
<su id="bolt-arz-DF-210-186177-3027514_p6_su30">
 ويبارك فى بنات أمة محمد إلى يوم الدين ومنهن شاهندة وندى بناتى يا رب
</su>
<su id="bolt-arz-DF-210-186177-3027514_p6_su31">
 اللهم أمين
</su>
<su id="bolt-arz-DF-210-186177-3027514_p6_su32">
 موضوع رائع من ابنة رائعة
</su>
<su id="bolt-arz-DF-210-186177-3027514_p6_su33">
 خالص تحياتى يا نقاء الروح
</su>
</post>
<post id="bolt-arz-DF-210-186177-3027514_p8">
<su id="bolt-arz-DF-210-186177-3027514_p8_su1">
 موضوع جميل و يناقش قضية مهمة... لكن فيه مبالغة شوية...
</su>
<su id="bolt-arz-DF-210-186177-3027514_p8_su2">
 و لو ان الموضوع ده هتلاقي اجابته اوضح فى علم النفس و التنمية البشرية..
</su>
<su id="bolt-arz-DF-210-186177-3027514_p8_su3">
 تحياتي..
</su>
</post>
<post id="bolt-arz-DF-210-186177-3027514_p9">
<su id="bolt-arz-DF-210-186177-3027514_p9_su1">
 فعلا كلامك صح
</su>
<su id="bolt-arz-DF-210-186177-3027514_p9_su2">
 جزاكى الله خيرا
</su>
<su id="bolt-arz-DF-210-186177-3027514_p9_su3">
 وفيه ناس مفكره انهم لما يعملو كدة فى البنت ويعتمدو على الاجبار معاهم ان هو دا اللى بينفع
</su>
<su id="bolt-arz-DF-210-186177-3027514_p9_su4">
 بس النتيجة انها بتعمل اللى هما خايفين منه وزيادة من وراهم
</su>
<su id="bolt-arz-DF-210-186177-3027514_p9_su5">
 وانا اعرف بنات كتير كدة
</su>
<su id="bolt-arz-DF-210-186177-3027514_p9_su6">
 وبتبقى مش فارقه معاها حتى لو اهلها عرفو
</su>
<su id="bolt-arz-DF-210-186177-3027514_p9_su7">
 عادى يعنى هيعمل فيها ايه
</su>
<su id="bolt-arz-DF-210-186177-3027514_p9_su8">
 هيضربها! عادى برضو بتبقى اتعودت على كدة
</su>
<su id="bolt-arz-DF-210-186177-3027514_p9_su9">
 ياريت والله الاباء يربو ولادهم على انهم يخافو منهم
</su>
<su id="bolt-arz-DF-210-186177-3027514_p9_su10">
  عشان بيحترموهم وبيحبوهم مش عشان خايفين من عصايه ممكن ينضرب بيها
</su>
<su id="bolt-arz-DF-210-186177-3027514_p9_su11">
 بس اصلا البيوت اللى بتبقى كدة بيبقو سايبين الولد على اخر راحة راحته
</su>
<su id="bolt-arz-DF-210-186177-3027514_p9_su12">
 وبرضو بيعمل اللى هو عاوزه
</su>
<su id="bolt-arz-DF-210-186177-3027514_p9_su13">
 بس دا قدامهم لكن البنت بتبقى من وراهم
</su>
<su id="bolt-arz-DF-210-186177-3027514_p9_su14">
 بس دا الطبيعى فى مجتمع بيحمل البنت كل الاخطاء 
</su>
<su id="bolt-arz-DF-210-186177-3027514_p9_su15">
 وبيخلى الولد مهما عمل هو الصح والتمام ويعمل اللى هو عاوزه عشان بس هو ولـــد!
</su>
</post>
<post id="bolt-arz-DF-210-186177-3027514_p10">
<su id="bolt-arz-DF-210-186177-3027514_p10_su1">
 عادي ياحبيبتي
</su>
<su id="bolt-arz-DF-210-186177-3027514_p10_su2">
 وفيه البعض اللي شاف من التكنولوجيا
</su>
<su id="bolt-arz-DF-210-186177-3027514_p10_su3">
 بلاوي سوداا من ناس استخدمت الحاجات دي غلط
</su>
<su id="bolt-arz-DF-210-186177-3027514_p10_su4">
 فكان خلفيته وفكرته عنها كدااا
</su>
<su id="bolt-arz-DF-210-186177-3027514_p10_su5">
 فأكيد يتمني انه يحمي محارمه منها....
</su>
<su id="bolt-arz-DF-210-186177-3027514_p10_su6">
 البعض بيبقي خايف من ( كما تدين تدان والديان لايموت )
</su>
<su id="bolt-arz-DF-210-186177-3027514_p10_su7">
 بالتوفيق
</su>
</post>
<post id="bolt-arz-DF-210-186177-3027514_p13">
<su id="bolt-arz-DF-210-186177-3027514_p13_su1">
 لحضرتك حرية التعليق او عدمه..
</su>
<su id="bolt-arz-DF-210-186177-3027514_p13_su2">
 بالنسبة لأعتراض حضرتك على طريقة عرض الموضوع
</su>
<su id="bolt-arz-DF-210-186177-3027514_p13_su3">
 انا مش جبت اي حاجة من دماغي او من خيالي..
</su>
<su id="bolt-arz-DF-210-186177-3027514_p13_su4">
 كلها مواقف حصلت قدامي او سمعت عنها.. وبنفس الطريقة بالضبط !
</su>
<su id="bolt-arz-DF-210-186177-3027514_p13_su5">
 انا مش عارفة ازاي حضرتك ربط الامثلة ال انا ذكرتها بالبوي فريند
</su>
<su id="bolt-arz-DF-210-186177-3027514_p13_su6">
 لكن دا شيء مختلف.. وهقول لحضرتك ليه
</su>
<su id="bolt-arz-DF-210-186177-3027514_p13_su7">
 لو حضرتك لاحظت انا جبت أمثلة لا يعترض عليها شرع او عادات او قيم
</su>
<su id="bolt-arz-DF-210-186177-3027514_p13_su8">
 يعني مثلا كان فيه اشياء اخرى ممنوعة لكني لم اتطرق ليها
</su>
<su id="bolt-arz-DF-210-186177-3027514_p13_su9">
  لأن فيها اختلاف عليها شرعا زي العمل وخروج البنت مع صحباتها مثلا..
</su>
<su id="bolt-arz-DF-210-186177-3027514_p13_su10">
 أما مثال البوي فريند فده غير مقبول لا شرعا ولا حتى للعادات والقيم..
</su>
<su id="bolt-arz-DF-210-186177-3027514_p13_su11">
 فده مختلف عن ده..
</su>
<su id="bolt-arz-DF-210-186177-3027514_p13_su12">
 بالنسبة للنقطة الاخيرة.. حضرتك انا بتكلم في 2011
</su>
<su id="bolt-arz-DF-210-186177-3027514_p13_su13">
 لو رجعنا لعشر سنين فاتوا هنلاقي :
</su>
<su id="bolt-arz-DF-210-186177-3027514_p13_su14">
 1- الموبايل مش بيمسكو الا فئة معينة من الناس
</su>
<su id="bolt-arz-DF-210-186177-3027514_p13_su15">
 2- النت مش كان بالانتشار ال موجود بيه حاليا
</su>
<su id="bolt-arz-DF-210-186177-3027514_p13_su16">
 يعني اجمالا طبيعة الحياة والمعيشة متغيرة ومختلفة..
</su>
<su id="bolt-arz-DF-210-186177-3027514_p13_su17">
 لكن في 2011.. مين مش ماسك موبايل ؟ دا حتى العيال..
</su>
<su id="bolt-arz-DF-210-186177-3027514_p13_su18">
 النت والكمبيوتر بعتبروه خلاص دليل على الامية والجهل !
</su>
<su id="bolt-arz-DF-210-186177-3027514_p13_su19">
 متطلبات الحياة اتغيرت..
</su>
<su id="bolt-arz-DF-210-186177-3027514_p13_su20">
 وانا مش هعيش وحدي.. 
</su>
<su id="bolt-arz-DF-210-186177-3027514_p13_su21">
 ح وليا ناس اندمج معاهم وأعايشهم
</su>
<su id="bolt-arz-DF-210-186177-3027514_p13_su22">
 مش الناس تبقى وصلت المريخ.. وانا لسة مش عارفة حتى ايه هو النت والموبايل..
</su>
<su id="bolt-arz-DF-210-186177-3027514_p13_su23">
 وانا لا اهدف مطلقا من موضوعي مطالبة بحرية او او..
</su>
<su id="bolt-arz-DF-210-186177-3027514_p13_su24">
 لكن زي ماقلت خير الامور الوسط.. استخدم كل حاجة بطريقة صح
</su>
<su id="bolt-arz-DF-210-186177-3027514_p13_su25">
 تحت اشراف اهلي ومتابعتهم..
</su>
<su id="bolt-arz-DF-210-186177-3027514_p13_su26">
 واعتقد دا من حقي !
</su>
<su id="bolt-arz-DF-210-186177-3027514_p13_su27">
 شكرا لمرور حضرتك..
</su>
</post>
<post id="bolt-arz-DF-210-186177-3027514_p16">
<su id="bolt-arz-DF-210-186177-3027514_p16_su1">
 الممنوع دائما مرغوب...
</su>
<su id="bolt-arz-DF-210-186177-3027514_p16_su2">
 و هذا الخطأ الذي يقع فيه الأولياء في معظم الأحيان...
</su>
<su id="bolt-arz-DF-210-186177-3027514_p16_su3">
 يظنون انهم بمحاصرة البنت يضمنون حمايتها ،
</su>
<su id="bolt-arz-DF-210-186177-3027514_p16_su4">
  لكن ألا يعلمون ان كثرة الضغط تولد الإنفجار ؟؟
</su>
<su id="bolt-arz-DF-210-186177-3027514_p16_su5">
 كما قلتِ ، الحوار بالتي هي أحسن ، و الإقناع أفضل من مسك العصا
</su>
<su id="bolt-arz-DF-210-186177-3027514_p16_su6">
 شكرا على الموضوع
</su>
</post>
<post id="bolt-arz-DF-210-186177-3027514_p19">
<su id="bolt-arz-DF-210-186177-3027514_p19_su1">
 الموضوع يا نقاء انتي كتبتيه عن البنات, وردي كان عن البنت.
</su>
<su id="bolt-arz-DF-210-186177-3027514_p19_su2">
 لو كنتي ذكرتي الشباب, كنت اتكلمت عنهم.
</su>
<su id="bolt-arz-DF-210-186177-3027514_p19_su3">
 أما عن الموبايل, فسبق وأن قلت بأنه لا يمكن لأي أحد مراقبته, وهذا غالباً سيؤدي إلي سلوكيات.... ( وليس كل ما يعرف ممكن أن يقال وخاصة في المنتدي )
</su>
<su id="bolt-arz-DF-210-186177-3027514_p19_su4">
 أنا تحدثت عن الأمر من وجهة المصلحة للفتاة ولأسرتها وليس من أجل التضييق عليها أو حرمانها منه.
</su>
<su id="bolt-arz-DF-210-186177-3027514_p19_su5">
 الكمبيوتر والنت للفتاة لا بأس به ( بشرط عدم انفراد الفتاة بجهاز الكمبيوتر )
</su>
<su id="bolt-arz-DF-210-186177-3027514_p19_su6">
 التليفزيون لا يستطيع أحد أن يمنع الفتاة من مشاهدته, ولكن هناك أشياء مباحة وأخري غير مباحة, وهي تمنع عن غير المباح فقط.
</su>
<su id="bolt-arz-DF-210-186177-3027514_p19_su7">
 أنا لم أتعمد أن أركز علي السلبيات
</su>
<su id="bolt-arz-DF-210-186177-3027514_p19_su8">
  ( فهناك الكثير جداً من السلبيات لا أستطيع أن أذكرها في المنتدي ),
</su>
<su id="bolt-arz-DF-210-186177-3027514_p19_su9">
  لكني أتحدث عن واقع, ربما أنتي وغيرك لا تعلمين عنه شيء, ولكنه موجود ومنتشر بشكل كبير جداً.
</su>
<su id="bolt-arz-DF-210-186177-3027514_p19_su10">
 يعني وجهة نظري باختصار منع الفتاة من الموبايل فقط, 
</su>
<su id="bolt-arz-DF-210-186177-3027514_p19_su11">
 أما باقي الأشياء المذكورة, فيجب المتابعة والمراقبة فيها ( يعني الاستخدام بالصورة الصحيحة )
</su>
<su id="bolt-arz-DF-210-186177-3027514_p19_su12">
 مع ملاحظة أن رأيي في الكمبيوتر والنت للفتاة يختلف عن رأيي بالنسبة للزوجة ( اذا ما تعارض هذا مع رغبة الزوج, حتي لا يحدث خلط بين الأمرين )
</su>
<su id="bolt-arz-DF-210-186177-3027514_p19_su13">
 يا نقاء لست ضد المرأة ولا أقيد من حريتها ولا أنتقص من حقوقها, فقط أحافظ عليها
</su>
<su id="bolt-arz-DF-210-186177-3027514_p19_su14">
 وكما قلت من الصعب أن أوضح الأمر بصورة كبيرة ( في كثير من الأمور أكتفي بالتلميح فيها فقط )
</su>
</post>
<post id="bolt-arz-DF-210-186177-3027514_p24">
<su id="bolt-arz-DF-210-186177-3027514_p24_su1">
 جزاك الله خيرا
</su>
<su id="bolt-arz-DF-210-186177-3027514_p24_su2">
 كلامك صح
</su>
<su id="bolt-arz-DF-210-186177-3027514_p24_su3">
 اذا كان بعض الاهالى بيعملوا كده فهذا من خوفهم على البنت فى زمننا ده
</su>
<su id="bolt-arz-DF-210-186177-3027514_p24_su4">
 لكن مفروض ان البنت نحافظ عليها بس من غير ما نحسسها انها مش عارفة مصلحتها ولا تعرف تتصرف وانها لازم هتغلط
</su>
<su id="bolt-arz-DF-210-186177-3027514_p24_su5">
 لكن ممكن نقول " سك على بناتك واديهم المفتاح"
</su>
<su id="bolt-arz-DF-210-186177-3027514_p24_su6">
 واخيرا البنت زى ما بتتربى على غرس الاخلاق والتدين الصحيح زى ما بتتصرف مهما كان حولها بنات وحشين
</su>
<su id="bolt-arz-DF-210-186177-3027514_p24_su7">
 لازم البنت تحس ان لها عقل هيوجهها للصح - مش لازم حد يختار لها -عشان تطلع شخصية سوية
</su>
<su id="bolt-arz-DF-210-186177-3027514_p24_su8">
 وشكرا على الموضوع
</su>
</post>
<post id="bolt-arz-DF-210-186177-3027514_p26">
<su id="bolt-arz-DF-210-186177-3027514_p26_su1">
 وربنا انا ماعارفه اقول ايه
</su>
<su id="bolt-arz-DF-210-186177-3027514_p26_su2">
 كزا مره حاولت اتكلم ف الموضوع ده
</su>
<su id="bolt-arz-DF-210-186177-3027514_p26_su3">
 بس انتى اديتى الواجب بزياده
</su>
<su id="bolt-arz-DF-210-186177-3027514_p26_su4">
 تسلم ايديكى
</su>
</post>
<post id="bolt-arz-DF-210-186177-3027514_p29">
<su id="bolt-arz-DF-210-186177-3027514_p29_su1">
 والله أنا فخور بيك يانقاء ،
</su>
<su id="bolt-arz-DF-210-186177-3027514_p29_su2">
  مين اللى قال أن بناتنا لما يبقى تتفكيرهم بالنضج دا نحرمهم ونضيق عليهم ونشكك فى تصرفاتهم.
</su>
<su id="bolt-arz-DF-210-186177-3027514_p29_su3">
 أنا أتفق معك تماما ،
</su>
<su id="bolt-arz-DF-210-186177-3027514_p29_su4">
  أن المفروض أن تعامل الفتاه على اعتبار أنها أنسان فى المقام الأول ، 
</su>
<su id="bolt-arz-DF-210-186177-3027514_p29_su5">
 و أن تكون متابعة الأب والأم لهم ليس نتيجة للشك فيهم ولكن لتبصرتهم بما يخفى عنهم من أمور ،
</su>
<su id="bolt-arz-DF-210-186177-3027514_p29_su6">
  لا مانع عندى أن البنت تمتلك موبايل خاص بها ، ولا مانع من دخول النت ، 
</su>
<su id="bolt-arz-DF-210-186177-3027514_p29_su7">
 أنا مش بأربى أصنام أنا بأربى عقول ، مادامت الفتاة ملتزمة دينيا ، ومادمت أربيها على الفضيلة والأخلاق ، اذن فلابد أن أمنحها الحرية لكى تتعلم الصح والخطأ ، 
</su>
<su id="bolt-arz-DF-210-186177-3027514_p29_su8">
 وللأسف كثير منا لديه حساسية غير مبررة من كلمة الحرية رغم أن الحرية فى الأصل هى مسئولية ، 
</su>
<su id="bolt-arz-DF-210-186177-3027514_p29_su9">
 المفروض أن يثق الأباء فى بناتهم الى أن يثبت العكس ،
</su>
<su id="bolt-arz-DF-210-186177-3027514_p29_su10">
 مرة أخرى بارك الله فيك وبارك الله فى بناتنا فهن جديرات بالاحترام ،
</su>
</post>
<post id="bolt-arz-DF-210-186177-3027514_p36">
<su id="bolt-arz-DF-210-186177-3027514_p36_su1">
 عارفه نسمى ده ايه جهل ثم جهل ثم فشل
</su>
<su id="bolt-arz-DF-210-186177-3027514_p36_su2">
 بيستسهلوا ويريحوا دمغهم وخلاص على حسبنا
</su>
<su id="bolt-arz-DF-210-186177-3027514_p36_su3">
 انا عاوزه اعرف البنت دى ايه حيوان نحركوا يمين وشمال على مزاجهم
</su>
<su id="bolt-arz-DF-210-186177-3027514_p36_su4">
 ممنوع ممنوع
</su>
<su id="bolt-arz-DF-210-186177-3027514_p36_su5">
 كله ممنوع والله حرااااااااااااااااااااااااااااااام عليكم يالى بتشجعوا ان التعامل مع البنت لازم يكون كدا
</su>
<su id="bolt-arz-DF-210-186177-3027514_p36_su6">
 تخلوا البنت عايشه فى قيود القهر والكبت والظلم خلتوها تكره ساعات انها بنت
</su>
<su id="bolt-arz-DF-210-186177-3027514_p36_su7">
 ومش عارفين ان كل البنات تقدر تستحمل كل ده 
</su>
<su id="bolt-arz-DF-210-186177-3027514_p36_su8">
 وبعدين يحسبوها لما تغلط وليه وأزاى ده انا مربيها ده انا.......
</su>
<su id="bolt-arz-DF-210-186177-3027514_p36_su9">
 تلومها بقى ليه لما تدور على اللى ناقصها برا
</su>
<su id="bolt-arz-DF-210-186177-3027514_p36_su10">
 ماهى على نيتها بقى ومتربيه وأبيض خالص
</su>
<su id="bolt-arz-DF-210-186177-3027514_p36_su11">
  خلى بقى اصحابها هما اللى يكتبوا اللى عاوزيوا فى الابيض 
</su>
<su id="bolt-arz-DF-210-186177-3027514_p36_su12">
 هتقولوا فين شخصيتها وادبها واخلاقها مين قالكم ان دى تربيه 
</su>
<su id="bolt-arz-DF-210-186177-3027514_p36_su13">
 انتوا لا ربيتم ولا بتاع انتم أمرتوها مفهمتوش حرمتوها سلبتم منها شخصيتها وفرضتم رائيكم وحكمتم انها ملهاش رائى
</su>
<su id="bolt-arz-DF-210-186177-3027514_p36_su14">
 بس فى اللى بيحسسها بوجودها فى اللى بيعشمها ان هيغير معملته وهيعوضها عن الللى بيعملوه معاها فى البيت
</su>
<su id="bolt-arz-DF-210-186177-3027514_p36_su15">
  وانه رافض التعامل ده هتلاقى اللى يديها الحق انها تكون ليها شخصيه تختار تقول رائى تعبر عن نفسها بحريه............ألخ
</su>
<su id="bolt-arz-DF-210-186177-3027514_p36_su16">
 تفتكروا بقى البنت هتختار ايه هتختار قيودكم ولا..........
</su>
<su id="bolt-arz-DF-210-186177-3027514_p36_su17">
 البنت مؤدبه كويسه نقيه بس انتم يا من تعتقدون انها الحل فى ممنوع والتقييد فشلتم فى التربيه
</su>
<su id="bolt-arz-DF-210-186177-3027514_p36_su18">
  أستسهلتم وانتم المذنبين
</su>
</post>
<post id="bolt-arz-DF-210-186177-3027514_p37">
<su id="bolt-arz-DF-210-186177-3027514_p37_su1">
 حبيبتى نقاء موضوع رائع وعجبتنى البداية جدااااااااااااااا مع تعديل بسيط فى كلماتك
</su>
<su id="bolt-arz-DF-210-186177-3027514_p37_su2">
 اسمحيلى ااقول ان كل ما هو مؤنث مظلوم ويعامل كمواطن درجة ثانية
</su>
<su id="bolt-arz-DF-210-186177-3027514_p37_su3">
 حيت ان المواطن الاول هو الرجل فى نظر الرجل طبعاااااااا.....
</su>
<su id="bolt-arz-DF-210-186177-3027514_p37_su4">
 .وجدت بعض الاراء تؤكد على ان معظم البنات تسئ استخدام حريتها.... 
</su>
<su id="bolt-arz-DF-210-186177-3027514_p37_su5">
 وانا اجد ان هناك الكثير من الفتيات المحترمات ولديهم من العقل
</su>
<su id="bolt-arz-DF-210-186177-3027514_p37_su6">
 والاخلاق ما يجعلهم لا يسيئواااا استخدام الحرية الممنوحة لهم.....
</su>
<su id="bolt-arz-DF-210-186177-3027514_p37_su7">
 وعلى فكرة كل الامثلة التى يتحدث عنها الموضوع كلها من اخطاء الاسرة التى تتكون من الاب والام معااااااا..... 
</su>
<su id="bolt-arz-DF-210-186177-3027514_p37_su8">
 فلو الاسرة اهتمت من البداية وعلمت البنت ان هناك ثلاثة اشياء يحتاج اليها الانسان فى حياته كى يبنى شخصيته ما وصلنا الى ما نراه الان
</su>
<su id="bolt-arz-DF-210-186177-3027514_p37_su9">
 والاشياء التى اتحدث عنها هى
</su>
<su id="bolt-arz-DF-210-186177-3027514_p37_su10">
  اولا: الدين وبه تكسب الدنيا والاخرة
</su>
<su id="bolt-arz-DF-210-186177-3027514_p37_su11">
  وثانيا: الاخلاق وبها تكسب احترامها فى المجتمع 
</su>
<su id="bolt-arz-DF-210-186177-3027514_p37_su12">
 وثالثا: التعليم وبه ينضج العقل ويفهم 
</su>
<su id="bolt-arz-DF-210-186177-3027514_p37_su13">
 والثلاثة معاااااااااا يكملون بعض لتكوين شخصية لايمكن ابدا ان تسئ الى نفسها اوحريتها.....
</su>
<su id="bolt-arz-DF-210-186177-3027514_p37_su14">
 واحيانا تتكبر بعض الامهات على ان تصادق ابنتها من مبدأ ان لاتتساوى الرؤوس
</su>
<su id="bolt-arz-DF-210-186177-3027514_p37_su15">
 وبالتالى لاتعلم عنها شئ بل تفضل سياسة القاء الاوامر فقط وده بيوصل لنتائج عكسية..............
</su>
<su id="bolt-arz-DF-210-186177-3027514_p37_su16">
 وانا شايفة يا نقاء ان كل كلامك صادق وصحيح.....
</su>
<su id="bolt-arz-DF-210-186177-3027514_p37_su17">
 فالاهل لو ارادوا ان تكون الامور صحيحة عليهم ان يأمروا بالمستطاع ولكن مع المتابعة كمان..... شكرااااااااااااااا حبيبتى....موضوع رائع.....بارك الله فيك.........
</su>
</post>
<post id="bolt-arz-DF-210-186177-3027514_p43">
<su id="bolt-arz-DF-210-186177-3027514_p43_su1">
 والله العظيم لا أجد كلمة أعلق بها على كلامك - الكلمات مثل طلقات اارصاص -
</su>
<su id="bolt-arz-DF-210-186177-3027514_p43_su2">
 أنا أب ومش عارف أعمل زي متعمل معايا 
</su>
<su id="bolt-arz-DF-210-186177-3027514_p43_su3">
 حياتنا كانت بسيطة وجميلة رغم قلة المال والحرمان ولكنها ممتعة ببساطتها واحترامنا للكبير
</su>
<su id="bolt-arz-DF-210-186177-3027514_p43_su4">
 أما اليوم مش عارف كيف نعود بأولاادنا إلى الانتماء وبث الثقة في نفوسهم والاعتماد على النفس مع حدود الاحترام والمسئولية
</su>
</post>
<post id="bolt-arz-DF-210-186177-3027514_p44">
<su id="bolt-arz-DF-210-186177-3027514_p44_su1">
 فعلا الكلام ده حقيقي انا من كتر اللي بيحصل كرهت اني بنت واتمنيت اني اكون ولد عشان ابقي حرة بس مش عارفة ايه الحل
</su>
</post>
<post id="bolt-arz-DF-210-186177-3027514_p45">
<su id="bolt-arz-DF-210-186177-3027514_p45_su1">
 ياحبيبتي عادي كانت مجرد تهكم 
</su>
<su id="bolt-arz-DF-210-186177-3027514_p45_su2">
 لاني بستغرب ان فيه ناس معتبرة المرأة مجرد كرسي..تكملة لتزين البيت........
</su>
<su id="bolt-arz-DF-210-186177-3027514_p45_su3">
 كل شيء ممنوع ممنوع كل حاجة ممنوعة
</su>
<su id="bolt-arz-DF-210-186177-3027514_p45_su4">
 وان دا ممكن يولد الانفجار.....
</su>
<su id="bolt-arz-DF-210-186177-3027514_p45_su5">
 والممنوع مرغوب...
</su>
<su id="bolt-arz-DF-210-186177-3027514_p45_su6">
 وممكن يؤدي لعواقب وخيمة جداا....
</su>
<su id="bolt-arz-DF-210-186177-3027514_p45_su7">
 واللي عايز يعمل غلط هيعمله 
</su>
<su id="bolt-arz-DF-210-186177-3027514_p45_su8">
 بس الفرق بين بنت ممكن تعمل الغلط وتروح تعترف لأهلها وهم يوجهوها لانها عارفة ان اهلها
</su>
<su id="bolt-arz-DF-210-186177-3027514_p45_su9">
 وانهم هم اللي هيرشدوها
</su>
<su id="bolt-arz-DF-210-186177-3027514_p45_su10">
 وبنت تانية تعمل الغلط وتستمر فيه
</su>
<su id="bolt-arz-DF-210-186177-3027514_p45_su11">
 وتكون خايفة تسأل اي حد ولا حتي ابوها لانه متشدد
</su>
<su id="bolt-arz-DF-210-186177-3027514_p45_su12">
 ولو عرف انها بتعمل كدااا ممكن يعاقبها 
</su>
<su id="bolt-arz-DF-210-186177-3027514_p45_su13">
 مع انها ممكن تكون وقعت فيه بدون قصد.......
</su>
<su id="bolt-arz-DF-210-186177-3027514_p45_su14">
 زي واحدة يجلها اتصال من رقم غريب ع الموبايل
</su>
<su id="bolt-arz-DF-210-186177-3027514_p45_su15">
 والرقم يتصل بيها باستمرار
</su>
<su id="bolt-arz-DF-210-186177-3027514_p45_su16">
 اب هيجيب هيضرب البنت ويسحب الموبايل
</su>
<su id="bolt-arz-DF-210-186177-3027514_p45_su17">
 ويقول انا غلطان اني اديتك الموبايل مع انها ملهاش ذنب
</su>
<su id="bolt-arz-DF-210-186177-3027514_p45_su18">
 والثاني هيأخذ الرقم ويمسح بكرامته الأرض.....
</su>
<su id="bolt-arz-DF-210-186177-3027514_p45_su19">
 هو دا اللي بيفرق......
</su>
<su id="bolt-arz-DF-210-186177-3027514_p45_su20">
 أم موضوع كما تدين تدان
</su>
<su id="bolt-arz-DF-210-186177-3027514_p45_su21">
 فعلا فيه ناس بتخاف ع محارمهم فقط لا غير
</su>
<su id="bolt-arz-DF-210-186177-3027514_p45_su22">
 اي حد غيرهم في ستيين سلامة ملناش دعوة بيكم.....
</su>
<su id="bolt-arz-DF-210-186177-3027514_p45_su23">
 فهو عمل غلط ولسه بتعمله ومش تابت فأكيد
</su>
<su id="bolt-arz-DF-210-186177-3027514_p45_su24">
 لازم ربنا هيعاقبها ومش بس كداا وكمان ادامهم....
</su>
<su id="bolt-arz-DF-210-186177-3027514_p45_su25">
 ام موضوع ان بابا يأخذ موبايلي اكيد هديله الموبايل بصدر رحب
</su>
<su id="bolt-arz-DF-210-186177-3027514_p45_su26">
 عشان يشحنه أكيد   
</su>
</post>
</multipost>
