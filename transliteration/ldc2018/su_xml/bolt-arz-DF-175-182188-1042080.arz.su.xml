<multipost id="bolt-arz-DF-175-182188-1042080" language="Arabic">
<post id="bolt-arz-DF-175-182188-1042080_p1">
<su id="bolt-arz-DF-175-182188-1042080_p1_su1">
 انا عاوزة اسال سؤال لكل ناوين ينزلوا يوم 25 يناير بحجة الاحتفالات ولكن الهدف الحقيقي واللي مش مستخبي واللي هو معلن الدعوة لاسقاط الجيش او المجلس العسكري
</su>
<su id="bolt-arz-DF-175-182188-1042080_p1_su2">
 ماذا بعد اسقاط المجلس العسكري؟
</su>
<su id="bolt-arz-DF-175-182188-1042080_p1_su3">
 احنا دلوقتي عرفنا طريقنا وخطة سير العمل ومشيين خطوات وفي سبيل انهاء البرنامج اللي اتفقنا علية يعني كل يوم بيعدي المجلس في خطواته لتسليم السلطة
</su>
<su id="bolt-arz-DF-175-182188-1042080_p1_su4">
  والفوضى والخساير اللي بتقولوا عليها بسبب طول الفترة الانتقاليه مش بسبب الاعتصمات والمظاهرات والاضرابات الفئويه واللا فئويه واللي شله حركة البلد ووقفه السياحة.............ماااشي
</su>
<su id="bolt-arz-DF-175-182188-1042080_p1_su5">
 ايه المفروض بقى يحصل بعد المجلس يسقط
</su>
<su id="bolt-arz-DF-175-182188-1042080_p1_su6">
 مين اللي هيمسك البلد المفروض في وجهة نظركم ويكون 85مليون مواطن موافق عليه
</su>
<su id="bolt-arz-DF-175-182188-1042080_p1_su7">
 وياترى هيعمل بقية البرنامج في مواعيدة من انتخابات الشورى والرئاسه ولا هتتاخرعن كدة عن المعاد المتحدد لها
</su>
<su id="bolt-arz-DF-175-182188-1042080_p1_su8">
 ونبقى كدة طولنا الفترة بايدينا والخسائر زادت
</su>
<su id="bolt-arz-DF-175-182188-1042080_p1_su9">
 وياترى الوزارة دي هتمشي ولا هتستمر لحد انتخابات الرئاسة
</su>
<su id="bolt-arz-DF-175-182188-1042080_p1_su10">
 يعني بالظبط ايه خطة سير العمل المفترضه
</su>
<su id="bolt-arz-DF-175-182188-1042080_p1_su11">
 ولا هو كدة وخلاص نخربها ونقعد على تلها
</su>
<su id="bolt-arz-DF-175-182188-1042080_p1_su12">
 ياريت اللي ناوين ينزلوا وبيطالبوا باسقاط المجلس يوضحوا ليا النقطة دي ؟
</su>
</post>
<post id="bolt-arz-DF-175-182188-1042080_p2">
<su id="bolt-arz-DF-175-182188-1042080_p2_su1">
 محدش قال اسقاط للجيش ابداااااااااا
</su>
<su id="bolt-arz-DF-175-182188-1042080_p2_su2">
 انما هو طلب من الناس للمجلس العسكرى بتسليم السلطة لمجلس الشعب او التسريع فى فتح باب الانتخابات
</su>
<su id="bolt-arz-DF-175-182188-1042080_p2_su3">
 ومش شايفة فى الطلبين كارثة على البلاد
</su>
<su id="bolt-arz-DF-175-182188-1042080_p2_su4">
 بصى يا قمر الف باء سياسة بتقول عندى حل يرضى الجميع وحل يرضى جزء ويخلى الباقى مش راضى
</su>
<su id="bolt-arz-DF-175-182188-1042080_p2_su5">
 يبقى اعمل ايه ؟؟؟؟؟؟؟
</su>
<su id="bolt-arz-DF-175-182188-1042080_p2_su6">
 استخدم الحل اللى يرضى جميع الاطراف وفى نفس الوقت ميكونش فيه ظلم لاى حد
</su>
<su id="bolt-arz-DF-175-182188-1042080_p2_su7">
 مجلس الشعب هو المؤسسة الوحيدة المنتخبة من الشعب حاليا....
</su>
<su id="bolt-arz-DF-175-182188-1042080_p2_su8">
 ولو استلمت السلطة من المجلس العسكرى هيبقى افضل لارضاء الجميع
</su>
<su id="bolt-arz-DF-175-182188-1042080_p2_su9">
 وبلاش نوهم نفسنا ان تنحى المجلس عن الحكم هيبقى خراب على مصر لان ده مش صحيح
</su>
<su id="bolt-arz-DF-175-182188-1042080_p2_su10">
 الخراب على مصر هو انسحاب الجيش نفسه من تامين البلاد فى الفترة دى واقصد المجندين اللى بيساعدوا الشرطة فى الدور الامنى
</su>
</post>
<post id="bolt-arz-DF-175-182188-1042080_p3">
<su id="bolt-arz-DF-175-182188-1042080_p3_su1">
 فى ثوانى اللى دخلت قيمت وجرت
</su>
<su id="bolt-arz-DF-175-182188-1042080_p3_su2">
 والله ياحبيبتى بنقول الكلام دا بس مين يسمع ومين يرى
</su>
</post>
<post id="bolt-arz-DF-175-182188-1042080_p4">
<su id="bolt-arz-DF-175-182188-1042080_p4_su1">
 6 ابريل طبعا حتدير شئون البلاد وحنخلي رئيس جمهورية الملحدين علاء عبد الفتاح يبقى رئيس لمصر الاسلامية
</su>
</post>
<post id="bolt-arz-DF-175-182188-1042080_p12">
<su id="bolt-arz-DF-175-182188-1042080_p12_su1">
 والله انا بضم صوتى لصوتك يا كاتبه الموضوع وياريت الفطاحل بتوع السياسه الى ناويين يخربوها اقصد ناويين ينزلوا يقولونا هيعملو ايه
</su>
<su id="bolt-arz-DF-175-182188-1042080_p12_su2">
 ماهى بتبدء بسلميه وتنتهى بدمويه
</su>
</post>
<post id="bolt-arz-DF-175-182188-1042080_p17">
<su id="bolt-arz-DF-175-182188-1042080_p17_su1">
 حبيبتى الى نازلين مش اسقاط الجيش..
</su>
<su id="bolt-arz-DF-175-182188-1042080_p17_su2">
 الى نازلين عاوزين الاتى..
</su>
<su id="bolt-arz-DF-175-182188-1042080_p17_su3">
 تنحى المجلس العسكرى..
</su>
<su id="bolt-arz-DF-175-182188-1042080_p17_su4">
 ورجوع الجيش ( وانا بقول الجيش ) سكناته معزز مكرم..
</su>
<su id="bolt-arz-DF-175-182188-1042080_p17_su5">
 والمجلس العسكرى يمثل الان سلطه رئيس الدوله..
</su>
<su id="bolt-arz-DF-175-182188-1042080_p17_su6">
 فاشل سياسيا فى اداره البلاد..
</su>
<su id="bolt-arz-DF-175-182188-1042080_p17_su7">
 يبقى الحل حكومه مدنيه..
</su>
<su id="bolt-arz-DF-175-182188-1042080_p17_su8">
 المستشار طارق البشرى قال انى ممكن نعمل انتخابات رياسيه ف نفس الوقت الى هيتعمل فيه الدستور..
</su>
<su id="bolt-arz-DF-175-182188-1042080_p17_su9">
 يبقى ممكن نأجل مجلس الشورى الى ف الاصل مالوش لزمه وبيدفع فيه فلوس على الفاضى..
</su>
<su id="bolt-arz-DF-175-182188-1042080_p17_su10">
 ونعمل اتخابات رئاسيه..
</su>
<su id="bolt-arz-DF-175-182188-1042080_p17_su11">
 والجيش يسلمه السلطه.. ويرجع ثكناته.
</su>
</post>
</multipost>
