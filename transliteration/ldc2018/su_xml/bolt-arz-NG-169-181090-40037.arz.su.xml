<multipost id="bolt-arz-NG-169-181090-40037" language="Arabic">
<post id="headline">
<su id="headline_su1"> الحياة داخل الصندوق</su>
</post>
<post id="bolt-arz-NG-169-181090-40037_p1">
<su id="bolt-arz-NG-169-181090-40037_p1_su1"> فى زيارة قصيرة لبيروت الجميلة، الجميلة بأهلها وطقسها وآثارها أمضيت 3 أيام أبحث عن شىء ما لا أعرف ما هو..</su>
<su id="bolt-arz-NG-169-181090-40037_p1_su2">  فيه حاجة ناقصة مش عارفة هى إيه.. </su>
<su id="bolt-arz-NG-169-181090-40037_p1_su3"> شىء تعودت على رؤيته كل يوم ترك اختفاؤه داخلى شعورا بالفراغ..</su>
<su id="bolt-arz-NG-169-181090-40037_p1_su4"> انتهت الزيارة ورجعت إلى أرض الوطن بسلام وفور الخروج من منطقة المطار رأيتها.. </su>
<su id="bolt-arz-NG-169-181090-40037_p1_su5"> ويتساءل المصرى الحكيم: الناس دى بتودى زبالتها فين؟.. </su>
<su id="bolt-arz-NG-169-181090-40037_p1_su6"> والقطط الغلبانة اللى بتاكل من الزبالة دى والكلاب والفيران وأطفال الشوارع يعيشوا إزاى؟.. </su>
<su id="bolt-arz-NG-169-181090-40037_p1_su7"> الناس دى ما عندهاش قلب ولا رحمة؟.. </su>
<su id="bolt-arz-NG-169-181090-40037_p1_su8"> وإزاى اقتصادهم واقف على رجليه من غير دعبسة العيال الصغيرين على ورق الكرتون والإزاز المكسر؟.. </su>
<su id="bolt-arz-NG-169-181090-40037_p1_su9"> طب والعيال تلعب فى إيه؟.. </su>
<su id="bolt-arz-NG-169-181090-40037_p1_su10"> مش نشاط ده يشغلهم عن الانحراف فى طريق الإجرام أو الانخراط فى صفوف الجماعات الإرهابية؟</su>
<su id="bolt-arz-NG-169-181090-40037_p1_su11"> الناس دول مش عارفين مصلحتهم على فكرة.. </su>
<su id="bolt-arz-NG-169-181090-40037_p1_su12"> اتنكدت جدا بصراحة وملأنى الخوف على مستقبل لبنان.. لكن خوفى على مستقبل لبنان لا يعادل أبدا خوفى على مستقبل اليابان.. </su>
<su id="bolt-arz-NG-169-181090-40037_p1_su13"> فى برنامجه الرائع «خواطر» على قناة الـ«إم بى سى» عرض علينا المتميز أحمد الشقيرى طوال شهر رمضان مقارنات بين الحياة على كوكبنا والحياة على كوكب اليابان.. </su>
<su id="bolt-arz-NG-169-181090-40037_p1_su14"> فى إحدى الحلقات بعنوان «يوم فى حياة زبالة» عرض البرنامج صور الأطفال فى المدارس وهم يتعلمون تنظيف فصولهم بأنفسهم (هنا تبقى قلة قيمة وأحيانا قلة أدب كمان).. </su>
<su id="bolt-arz-NG-169-181090-40037_p1_su15"> صور عامل النظافة الذى يقبض ما يعادل 8000 دولار فى نهاية كل شهر (أيون.. 40 ألف جنيه فى الشهر يا دكتور).. </su>
<su id="bolt-arz-NG-169-181090-40037_p1_su16"> وصور سيارات القمامة النظيفة اللامعة وهى تجمع القمامة التى جمعها سكان إحدى العمارات فى أكياس بيضاء أنيقة تتابعها الكاميرا حتى تصل إلى مكان تجميعها ليكتشف مقدم البرنامج أنها قمامة بلا رائحة لأن السكان يفصلون المواد العضوية عن الصلبة ولا يلقون بأى سوائل فى أكياس القمامة وهو ما يمنع التعفن وظهور الروائح الكريهة </su>
<su id="bolt-arz-NG-169-181090-40037_p1_su17"> (زبالة من غير ريحة.. الدنيا اتقلت بركتها يا جدعان)..</su>
<su id="bolt-arz-NG-169-181090-40037_p1_su18"> فى بلاد العالم المتحضرة ينظر السكان إلى القمامة كمصدر خطر.. </su>
<su id="bolt-arz-NG-169-181090-40037_p1_su19"> شىء ضار بالصحة ويجب التخلص منه بطريقة صحيحة وآمنة.. وجميلة.. </su>
<su id="bolt-arz-NG-169-181090-40037_p1_su20"> ما بيطيقوش يشوفوا صندوق زبالة مفتوح.. أو كيس مرمى فى إهمال تعبث به القطط.. </su>
<su id="bolt-arz-NG-169-181090-40037_p1_su21"> ما بيطوحش واحد منهم الكيس على طول دراعه وكأنه فى إحدى مسابقات رمى القرص الأوليمبية</su>
<su id="bolt-arz-NG-169-181090-40037_p1_su22">  ويرتاح طالما وقع بعيدا عن بيتهم وبعيدا عن صندوق الزبالة لأنه لو وقع جواره تبقى عيبة وأى عيبة</su>
<su id="bolt-arz-NG-169-181090-40037_p1_su23">  (عيل هو هيسمع الكلام ويرمى الزبالة فى مكانها والا إيه؟)..</su>
<su id="bolt-arz-NG-169-181090-40037_p1_su24"> ما بيكوموش الزبالة فى ميدان ولا فى جنينة ولا بيرموها قدام مكان للعبادة ولا فرن من أفران العيش..</su>
<su id="bolt-arz-NG-169-181090-40037_p1_su25">  مفيش جواهم الإحساس بلذة الانتقام اللى بيحس بيها البعض هنا لما يبوظلهم شكل الشارع..  شارع الحكومة.. أو شارع أصحاب المحال.. المهم إنه شارعهم همه إحنا يا دوب عايشين فيه..</su>
<su id="bolt-arz-NG-169-181090-40037_p1_su26"> ما حدش فيهم بيقول يا للا نفسى </su>
<su id="bolt-arz-NG-169-181090-40037_p1_su27"> ولا حد بيقول هو أنا يعنى اللى هانضف البلد؟ </su>
<su id="bolt-arz-NG-169-181090-40037_p1_su28"> ويفتح شباكه ويطوح كيس الزبالة فى الشارع قدام ابنه اللى أكيد طبعا هيقلده.. </su>
<su id="bolt-arz-NG-169-181090-40037_p1_su29"> ما حدش فيهم بيعتبر النظافة رفاهية وفراغة عقل ولا هيعمل زى سواق التاكسى اللى خطف من إيدى كيس شيبسى فاضى ورماه من الشباك لما سمعنى باقول لصاحبتى إنى هاستنى لما ألاقى صندوق زبالة وأرميه فيه </su>
<su id="bolt-arz-NG-169-181090-40037_p1_su30"> وما حدش فيهم هايقول زى ما قال السواق وهو بيزغرلى «توب علينا من الفرافير يا رب» ما بتعايشوش مع الزبالة ويشوفوها شىء عادى وطبيعى ومنطقى.. </su>
<su id="bolt-arz-NG-169-181090-40037_p1_su31"> كوم زبالة فيها إيه يعنى؟..</su>
<su id="bolt-arz-NG-169-181090-40037_p1_su32"> عندك فكرة إنهم فى إيطاليا كانوا على وشك القيام بإضراب عام واشتبك السكان مع الشرطة لأن شركات جمع القمامة تأخرت عن القيام بعملها والسكان لم يتنازلوا عن موقفهم إلا بعد نزول الجيش بنفسه لجمع القمامة من الطرقات؟.. </su>
<su id="bolt-arz-NG-169-181090-40037_p1_su33"> هناك ما استحملوش شكل الزبالة واحنا هنا بنركب التاكسى ونقول له نزلنى عند كوم الزبالة اللى بعد اللى جاى لو سمحت.. </su>
<su id="bolt-arz-NG-169-181090-40037_p1_su34"> هناك يطبقون بالفعل مبدأ «النظافة من الإيمان» </su>
<su id="bolt-arz-NG-169-181090-40037_p1_su35"> وهنا نداوم على احترام اتفاقنا الضمنى على أن نستمر فيما نفعله حتى ينتهى بنا الأمر جميعا للعيش داخل صندوق قمامة</su>
<su id="bolt-arz-NG-169-181090-40037_p1_su36"> د . غادة عبد العال</su>
</post>
<post id="bolt-arz-NG-169-181090-40037_p2">
<su id="bolt-arz-NG-169-181090-40037_p2_su1"> ليه كده على الصبح</su>
<su id="bolt-arz-NG-169-181090-40037_p2_su2"> يا فتاح يا عليم</su>
<su id="bolt-arz-NG-169-181090-40037_p2_su3"> يا سيزر إفهم يا حبيبى</su>
<su id="bolt-arz-NG-169-181090-40037_p2_su4"> قله الوعى + قله الضمير = شعب مصر</su>
<su id="bolt-arz-NG-169-181090-40037_p2_su5"> أنا لا اتجرا على شعب انا واحد منه</su>
<su id="bolt-arz-NG-169-181090-40037_p2_su6"> ولكن السلوكيات اللى أنت بتتكلم فيها او اللى غاده كتبتها فى مقالها مش بس فى لبنان بالعكس دول كثير أفقر منا لكن عندهم حب للجمال</su>
<su id="bolt-arz-NG-169-181090-40037_p2_su7"> احنا للاسف تنامى داخلنا حبنا للمناظر المشوهة</su>
<su id="bolt-arz-NG-169-181090-40037_p2_su8"> منظر الورد او اى منظر جميل يبقى احنا فافى وفرافير و طراى (جمع طرى )</su>
</post>
<post id="bolt-arz-NG-169-181090-40037_p3">
<su id="bolt-arz-NG-169-181090-40037_p3_su1"> ي هلا ي هلا باختياراتك ي قيصر</su>
<su id="bolt-arz-NG-169-181090-40037_p3_su2"> جيت ع الوجيعه زي م بسمع</su>
<su id="bolt-arz-NG-169-181090-40037_p3_su3"> قال زباله قال...</su>
<su id="bolt-arz-NG-169-181090-40037_p3_su4"> امبارح كنت ماشيه بشارع المفروض انه نضيف</su>
<su id="bolt-arz-NG-169-181090-40037_p3_su5"> عمارات شيك وجديده</su>
<su id="bolt-arz-NG-169-181090-40037_p3_su6"> فاقل شئ ممكن اتصوره ان اللي عايشين فيها بني ادمين مش همج زي منظر الزباله</su>
<su id="bolt-arz-NG-169-181090-40037_p3_su7"> مش حالقي اللوم عليهم بس ع الاقل الزباله تنزل ف العربيه وهيه محطوطه ف كيس بدل القرف اللي طالع من كل حته</su>
<su id="bolt-arz-NG-169-181090-40037_p3_su8"> ده طبعا غير ان الدكتور الباشا الزبال واللي وظيفته بتقتدي انه يمر ع كل شقه وياخد زبالتها(ده كان اول م لبسوا اورنج من 9 سنين بالظبط)</su>
<su id="bolt-arz-NG-169-181090-40037_p3_su9"> ي دوبك كام شهر وبدا يكسل يفوت ع الشقق </su>
<su id="bolt-arz-NG-169-181090-40037_p3_su10"> واكتفي بمروره مره واحده وبقي يعمله كوم زباله خاص بيه كل يوم وخلاص...</su>
<su id="bolt-arz-NG-169-181090-40037_p3_su11"> نقول ايه بس!!</su>
<su id="bolt-arz-NG-169-181090-40037_p3_su12"> قالولنا ندفع رسوم زباله ودفعنا..</su>
<su id="bolt-arz-NG-169-181090-40037_p3_su13"> قالولنا دي للشوارع الرئيسيه بس كان اللي عايشين جوه فراخ وساكتين</su>
<su id="bolt-arz-NG-169-181090-40037_p3_su14"> وبنتحايل ع الباشا انه يمر وحنظبطه..</su>
<su id="bolt-arz-NG-169-181090-40037_p3_su15"> بس ده باشا حنقول ايه!!</su>
<su id="bolt-arz-NG-169-181090-40037_p3_su16"> منهم لله اللي مشغلنهم علشان يتنططوا وخلاص</su>
</post>
<post id="bolt-arz-NG-169-181090-40037_p6">
<su id="bolt-arz-NG-169-181090-40037_p6_su1"> حتي الان مناقشات ضاريه"هيكلونا" في مجلس الشعب علي موضوع الزباله</su>
<su id="bolt-arz-NG-169-181090-40037_p6_su2"> المحليات اتعاقدت مع شركات اجنبيه"كويتيه"(مش عاوز اقول كلمه ابيحه) علشان تلملنا الزباله</su>
<su id="bolt-arz-NG-169-181090-40037_p6_su3"> والشركات الاجنبيه راحت لمقاولين افراد مصريين وقالولهم يجمعوا الزباله بدلا منهم وبثمن زهيد</su>
<su id="bolt-arz-NG-169-181090-40037_p6_su4"> واللي ميعرفش عقود شركات الزباله ديه ممكن توصل ل20 سنه قدام(كثير منها)</su>
<su id="bolt-arz-NG-169-181090-40037_p6_su5"> واللي مش عاجبه يخبط راسه في الحيطه</su>
<su id="bolt-arz-NG-169-181090-40037_p6_su6"> انا عشت جزء من عمري في السعوديه وانا لسه في خامسه ابتدائي كانت عربيات الزباله ماشيه زي الساعه</su>
<su id="bolt-arz-NG-169-181090-40037_p6_su7"> في كل شارع حاويه كبيره للم الزباله</su>
<su id="bolt-arz-NG-169-181090-40037_p6_su8"> والساعه 3 العصر و3 الفجر تيجي عربيات الزباله كل يوم ترفع ما بالحاويات من زباله</su>
<su id="bolt-arz-NG-169-181090-40037_p6_su9"> ممكن تقول كنا بنظبط ساعتنا عليها لما نشوفها تبقي الساعه ثلاثه بالظبط</su>
<su id="bolt-arz-NG-169-181090-40037_p6_su10"> وغير كده طوال اليوم عُمال بيمسحوا الشارع واي ورقه او علبه بيشيلوها علي طول</su>
<su id="bolt-arz-NG-169-181090-40037_p6_su11"> وبيفلتروا الزباله.........</su>
<su id="bolt-arz-NG-169-181090-40037_p6_su12"> علب الكانز والصفائح بيجمعوها لوحدها والبلاستيك لوحده</su>
<su id="bolt-arz-NG-169-181090-40037_p6_su13"> نظام ما بعده نظام</su>
<su id="bolt-arz-NG-169-181090-40037_p6_su14"> شكرا سيزار علي طرحك للموضوع</su>
<su id="bolt-arz-NG-169-181090-40037_p6_su15"> جزاك الله خيرا</su>
</post>
<post id="bolt-arz-NG-169-181090-40037_p9">
<su id="bolt-arz-NG-169-181090-40037_p9_su1"> موضوع جميل ياسيزر والنقاش مش هاينتهى فيه</su>
<su id="bolt-arz-NG-169-181090-40037_p9_su2"> يعنى لو كل واحد فينا فضل يتكلم على اللى شايفه فى مصر واللى عايز يصلحه مش هايخلص</su>
<su id="bolt-arz-NG-169-181090-40037_p9_su3"> مصر هى مصر بكل حاجه فيها بزبالتها بمشردينا بزحمتها بتلوثها بكل مايخطر على بالك وكمان بغردقتها وشرم الشيخ والمناطق النضيفه اللى بيقولو انها فى مصر</su>
<su id="bolt-arz-NG-169-181090-40037_p9_su4"> واكيد الحاجات دى مابيشوفهاش الا اللى جاى مصر يقضى اجازته من بلده وطبعا مالى جيبه عشان يستمتع</su>
<su id="bolt-arz-NG-169-181090-40037_p9_su5"> احنا عندنا قاعده معروفه(اللى ماعهوش مايلزموش)</su>
<su id="bolt-arz-NG-169-181090-40037_p9_su6"> وللاسف اللى ماعهومش كتييييييييييييييييييييييييير بس ماتدقش مااحنا بلدنا مليانه بالرؤساء والوزراء والعلماء اللى رافعين راسنا بسم الله ماشاء الله</su>
<su id="bolt-arz-NG-169-181090-40037_p9_su7"> واللى انتو ماعندكوش خبر بيه</su>
<su id="bolt-arz-NG-169-181090-40037_p9_su8"> ان شعب مصر اذكى شعب فى العالم</su>
<su id="bolt-arz-NG-169-181090-40037_p9_su9"> اه ......... بس للاسف احنا نعتبر افقر شعب فى العالم واللى مايطلعش بره ومايشحتش حد يتبنى ذكائه يبقى اغبى واتفه انسان فى العالم</su>
<su id="bolt-arz-NG-169-181090-40037_p9_su10"> الكلام كتير كتير بس مين يسمع؟؟</su>
<su id="bolt-arz-NG-169-181090-40037_p9_su11"> ولو سمع امتى يفهم ويفوق ضميره؟؟</su>
<su id="bolt-arz-NG-169-181090-40037_p9_su12"> الكلام ده بيتعاد ويتزاد كل يوم فى كل مكان وعلى كل وسيله اذاعيه لحد مااتفضحنا</su>
<su id="bolt-arz-NG-169-181090-40037_p9_su13"> بس نرجع ونقول مهما كان دى مصر</su>
<su id="bolt-arz-NG-169-181090-40037_p9_su14"> دى امى ونيلها جوه دمى</su>
<su id="bolt-arz-NG-169-181090-40037_p9_su15"> مصر للاسف بتحتضر وبتستغيث وماحدش بيسمعها</su>
<su id="bolt-arz-NG-169-181090-40037_p9_su16"> والسبب الاول والاخير فى القضاء عليها هما........... ابناءها</su>
<su id="bolt-arz-NG-169-181090-40037_p9_su17"> جميل الكلام فى الموضوع ياسيزر</su>
<su id="bolt-arz-NG-169-181090-40037_p9_su18"> احسن حاجه الكلام</su>
<su id="bolt-arz-NG-169-181090-40037_p9_su19"> تسلم على الموضوع</su>
</post>
</multipost>
