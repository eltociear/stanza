<multipost id="bolt-arz-NG-169-181090-38853" language="Arabic">
<post id="bolt-arz-NG-169-181090-38853_p1">
<su id="bolt-arz-NG-169-181090-38853_p1_su1"> سؤال محيرني فى الفيس بوك</su>
<su id="bolt-arz-NG-169-181090-38853_p1_su2"> بسم الله الرحمن الرحيم</su>
<su id="bolt-arz-NG-169-181090-38853_p1_su3"> السلام عليمن اعضاء المنتدى الحبيب</su>
<su id="bolt-arz-NG-169-181090-38853_p1_su4"> بصراحه الايام اللي فاتت وعموما دي عاده عندي بدقق في كل حاجه تقريبا</su>
<su id="bolt-arz-NG-169-181090-38853_p1_su5"> عني مش بشوف الحاجه وتعدي عليا كده واخد رد فعل لا لازم ادقق وافصص فيها لحد ماعرف هيا رايحه فين وجايه منين وجايز ده يكون صح وجايز غلط</su>
<su id="bolt-arz-NG-169-181090-38853_p1_su6"> المهم عندي كذا سؤال عايزه نتناقش فيهم بالراحه وبموضوعيه كعاده اعضاء المنتدى</su>
<su id="bolt-arz-NG-169-181090-38853_p1_su7"> حبدأ مؤقتا بواحد شاغل بالي اليومين دول</su>
<su id="bolt-arz-NG-169-181090-38853_p1_su8"> انا بدخل الفيس بوك أي نعم عشان العب فارم فيل مش اكتر لكن طبعا بتتبعتلي دعوات من اصدقاء كتير للدخول في جروب او غيره</su>
<su id="bolt-arz-NG-169-181090-38853_p1_su9"> دايما يتبعتلي دعوه للدخول للمطالبه بغلق صفحه سب الرسول صلى الله عليه وسلم</su>
<su id="bolt-arz-NG-169-181090-38853_p1_su10"> تمام وده بقاله سنه بالظبط والصفحه زي ماهيا</su>
<su id="bolt-arz-NG-169-181090-38853_p1_su11"> طبعا لما الواحد بيشوف حاجه زي كده دمه بيغلي ويجري يشوف الصفحه دي فيها ايه</su>
<su id="bolt-arz-NG-169-181090-38853_p1_su12"> هنا الوقفه اللي بقف عندها دايما </su>
<su id="bolt-arz-NG-169-181090-38853_p1_su13"> اولا معظم الصفحات دي بتبدأ عبيطه ... الف ولا الفين مشارك وصورتين مملين وانتهى الامر</su>
<su id="bolt-arz-NG-169-181090-38853_p1_su14"> اي نعم يغيظ ويستفز لكن زي اللي بيشد ديل القط او بيضرب الناس على قفاهم وهوا راكب عجله نوع من الاستفزاز لا اكتر ولا اقل</su>
<su id="bolt-arz-NG-169-181090-38853_p1_su15"> ثانيا علشان تدخل ترد عليهم لازم تشترك في الجروب او تعمل لايك ( معجب) وده بيزود عدد المشتركين طبعا وتبقى فضيحتك بجلاجل على الوول انك بتعمل لايك لصفحه تسب النبي صلى الله عليه وسلم</su>
<su id="bolt-arz-NG-169-181090-38853_p1_su16"> ثالثا من تجارب مريره اكتر من مره ان الناس دي دماغها متركبه كده ومهما دخلت تفهمهم او تنصحهم او تكلمهم بالحسنى تلاقيهم يردوا عليك بأسوأ من اللي في الصفحه اساسا</su>
<su id="bolt-arz-NG-169-181090-38853_p1_su17"> رابعا ردود بعض وقله من المسلمين نفسهم واللي بيدخلوا يشتموا بألعن الالفاظ اللي يخليك تتكسف وتتحرج ترد لان الغبي اللي دخل شوه صوره المسلمين والاسلام اصلا</su>
<su id="bolt-arz-NG-169-181090-38853_p1_su18"> سؤالي بقى بعد اللت والعجن ده كله اعمل ايه؟</su>
<su id="bolt-arz-NG-169-181090-38853_p1_su19"> انا بصراحه مش بشترك للأسباب اللي قلتها فوق ولاقتناعي ان اهمالهم وعدم التهويل من الموقف حيخليه مجرد صفحه صغيره بلا قيمه تنتهي مع الوقت</su>
<su id="bolt-arz-NG-169-181090-38853_p1_su20"> لكن اعطاءهم قيمه او اهميه حيخليهم يزيدوا في غيهم وخصوصا ان معظم اللي بيدخلوا مش بيعرفوا يقولوا كلام مقنع يا اما شتائم يا اما يستعطفهم لا والله ده نبينا كويس والاسلام كويس يا اما واحد داخل يدعي عليهم</su>
<su id="bolt-arz-NG-169-181090-38853_p1_su21"> ومهما عملنا الفيس بوك مش بيشيل الا اللي على مزاجه وقصاد كل صفحه تسب الاسلام يشيل خمس صفحات اسلاميه</su>
<su id="bolt-arz-NG-169-181090-38853_p1_su22"> طيب هل انا غلط؟</su>
<su id="bolt-arz-NG-169-181090-38853_p1_su23"> هل انا كده مش بدافع عن الرسول صلى الله عليه وسلم؟ ومقصره في حقه؟ مع العلم بانى عارفه ان مهما اشتركنا اداره الفيس بوك مش بتحذف غير حاجات معينه</su>
<su id="bolt-arz-NG-169-181090-38853_p1_su24"> قبل كده برضو واحده بعتتلي لينك لصفحه تسب الرسول وقالت ادخلوا اعملوا ريبورت</su>
<su id="bolt-arz-NG-169-181090-38853_p1_su25"> لقيت الصفحه 300 بس</su>
<su id="bolt-arz-NG-169-181090-38853_p1_su26"> بعدها باسبوع بقت 4000 او اكتر وكتير منهم للأسف مسلمين مشاركين عشان يردوا لكن العبره بعدد اللايك مش بهما داخلين يعملوا ايه</su>
<su id="bolt-arz-NG-169-181090-38853_p1_su27"> ياريت تقولولي ايه رأيكم</su>
</post>
<post id="bolt-arz-NG-169-181090-38853_p2">
<su id="bolt-arz-NG-169-181090-38853_p2_su1"> المجموعات اللي بتسب الرسول عليه الصلاة والسلام مفيش منهم امل ولا حتي رجاء</su>
<su id="bolt-arz-NG-169-181090-38853_p2_su2"> في مواقع للدعوة الاسلامة بمعظم لغات العالم يعني ممكن يعرفه كل حاجة عن الرسول عليه الصلاة والسلام يعني الاكلام معاهم زي قلته</su>
<su id="bolt-arz-NG-169-181090-38853_p2_su3"> سيبهم يخبطو دماغهم في الحيطة</su>
</post>
<post id="bolt-arz-NG-169-181090-38853_p3">
<su id="bolt-arz-NG-169-181090-38853_p3_su1"> انا رأيى كده بردو لكل مقام مقال</su>
<su id="bolt-arz-NG-169-181090-38853_p3_su2"> طالما الكلام فى الصفحة دى مش هيجيب نتايجه المرجوة يبقى قلته احسن</su>
<su id="bolt-arz-NG-169-181090-38853_p3_su3"> بالاضافة الى ان الصفحات دى مشكوك فيها ممكن تبقى اى حاجة يعنى</su>
<su id="bolt-arz-NG-169-181090-38853_p3_su4"> ومين ادراكِ ان اللى عليها اجانب اصلا وعندهم استعداد يعرفوا او يفهموا</su>
<su id="bolt-arz-NG-169-181090-38853_p3_su5"> تجنبها افضل لانك عشان تشتركى او تردى بتعملى لايك وده بيزود رصيدهم فتجنبها افضل</su>
<su id="bolt-arz-NG-169-181090-38853_p3_su6"> خليكى فى فارم فيل</su>
<su id="bolt-arz-NG-169-181090-38853_p3_su7"> او لو عايزة تعملى حاجة يبقى اعملى صفحة للدفاع عن الرسول واكتبى فيها مواد محترمة تستحق القراءة</su>
<su id="bolt-arz-NG-169-181090-38853_p3_su8"> تحيتى</su>
</post>
<post id="bolt-arz-NG-169-181090-38853_p4">
<su id="bolt-arz-NG-169-181090-38853_p4_su2"> اهلا بيكى يا بسمه</su>
<su id="bolt-arz-NG-169-181090-38853_p4_su3"> على راى رؤيه اكتفى بالجيم وخلاص</su>
<su id="bolt-arz-NG-169-181090-38853_p4_su4"> بس المشكله فى المواضيع اللى من النوع ده اننا مش فقهاء للدجه اننا نرد على مجادلاتهم العقيمه بعكس شيوخنا الاجلاء</su>
<su id="bolt-arz-NG-169-181090-38853_p4_su5"> فلو كانوا على حق كانت وصلت لهم تلك الصوره والدعوه وبالتالى افحموهم بالرد</su>
<su id="bolt-arz-NG-169-181090-38853_p4_su6"> لكن همه بييجوا علينا احنا وللاسف مش مثقفين بديننا كفايه وده عيب فينا ربنا يسامحنا</su>
<su id="bolt-arz-NG-169-181090-38853_p4_su7"> طبعا مش الجميع كده علشان بس التعميم</su>
</post>
</multipost>
