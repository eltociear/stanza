<multipost id="bolt-arz-NG-169-181090-38833" language="Arabic">
<post id="headline">
<su id="headline_su1"> مقال لعمر طاهر</su>
</post>
<post id="bolt-arz-NG-169-181090-38833_p1">
<su id="bolt-arz-NG-169-181090-38833_p1_su1"> يشترى له كبير بقلم عمر طاهر ١١/ ٤/ ٢٠١١</su>
<su id="bolt-arz-NG-169-181090-38833_p1_su2"> لأن الثورة مالهاش كبير.. تبدو الناس على وشك أن تقع فى بعضها،</su>
<su id="bolt-arz-NG-169-181090-38833_p1_su3">  كل واحد منا يحب مصر من وجهة نظر مختلفة، لكن ولأننا لا نمتلك فى هذا الوقت مرجعية نحتكم إليها فى تقييم الطريقة التى يجب أن نحب بها البلد، فقد استسهل البعض نفى الآخر بتكفيره سياسيا.</su>
<su id="bolt-arz-NG-169-181090-38833_p1_su4"> لأن الثورة مالهاش كبير.. أصبحنا جزرا منعزلة لا نتجمع إلا يوم الجمعة وبنهاية النهار نتفتت من جديد.. </su>
<su id="bolt-arz-NG-169-181090-38833_p1_su5"> كم ائتلافاً ومجلس أمناء ومجلس حكماء ومجلس آباء وأحزاب وتقاوى أحزاب.. </su>
<su id="bolt-arz-NG-169-181090-38833_p1_su6"> «من أنتم» على رأى جارنا المختل، </su>
<su id="bolt-arz-NG-169-181090-38833_p1_su7"> ومن الذى يمنح صكوك الحديث باسم ثورة شعب أوضح ما فيها شهداؤها وأنبل مَن فيها يعودون دائما إلى بيوتهم دون أن نعرف أسماءهم </su>
<su id="bolt-arz-NG-169-181090-38833_p1_su8"> (كل مَن يذهب إلى التحرير ولا يرتاح للموجودين يقول لك دى مش وشوش ٢٥ يناير.. هذه ثورة وجوه مألوفة لا أسماء معروفة).</su>
<su id="bolt-arz-NG-169-181090-38833_p1_su9"> لأن الثورة مالهاش كبير.. هناك خلل ما فى إدارة الكنز المسمى ثورة يناير.. </su>
<su id="bolt-arz-NG-169-181090-38833_p1_su10"> الفريق كله يلعب فى مركز رأس الحربة..</su>
<su id="bolt-arz-NG-169-181090-38833_p1_su11">  طيب فين صانع الألعاب؟..</su>
<su id="bolt-arz-NG-169-181090-38833_p1_su12">  البلد كله مشغول فقط بالمحاكمات وتصفية الرموز القديمة.. وهى أشياء مشروعة ومن ضمن أهداف الثورة.. لكن الثورة لم تقم فقط لتصفية الحسابات.. </su>
<su id="bolt-arz-NG-169-181090-38833_p1_su13"> أفهم أن يتفرغ البعض للقضاء على ذيول الماضى </su>
<su id="bolt-arz-NG-169-181090-38833_p1_su14"> ويتفرغ البعض الآخر لرسم ملامح للمستقبل، </su>
<su id="bolt-arz-NG-169-181090-38833_p1_su15"> لكن لا أفهم أن نهدر طاقتنا الذهنية والنفسية فى أشياء تعود علينا بمكاسب معنوية فقط </su>
<su id="bolt-arz-NG-169-181090-38833_p1_su16"> (كلنا نحلم بمحاسبة الفاسدين، لكن مواطناً بسيطاً يرى أن محاكمة صاحب فرن بلدى يبيع الرغيف أبوشلن بربع جنيه ستعود عليه بالنفع أكثر من محاكمة زهير جرانة.. </su>
<su id="bolt-arz-NG-169-181090-38833_p1_su17"> ما المانع أن نقوم بالاثنتين معا).</su>
<su id="bolt-arz-NG-169-181090-38833_p1_su18"> لأن الثورة مالهاش كبير.. الارتباك يسيطر على الأجواء، مَن يُحَكّم عاطفته نره عميلا يستحق الإعدام دون بذل أقل مجهود لتنويره، </su>
<su id="bolt-arz-NG-169-181090-38833_p1_su19"> ومَن يُحَكّم عقله نراه جبانا مصابا بمتلازمة استكهولم، </su>
<su id="bolt-arz-NG-169-181090-38833_p1_su20"> مَن يسخر من أصحاب الرأى الآخر أصبح بطلا فى عيون البعض (مع أننا اتشالنا واتهبدنا علشان مبارك اتّريق على المعارضين وقال خليهم يتسلوا)،</su>
<su id="bolt-arz-NG-169-181090-38833_p1_su21">  أمارة الثورية أصبحت الاستعلاء على أى وجهة نظر أخرى، </su>
<su id="bolt-arz-NG-169-181090-38833_p1_su22"> وركوب الموجة أصبح أسهل من شكة دبوس، </su>
<su id="bolt-arz-NG-169-181090-38833_p1_su23"> تقييم أى شىء ملىء بالسطحية، </su>
<su id="bolt-arz-NG-169-181090-38833_p1_su24"> العنف أصبح عشوائيا.. </su>
<su id="bolt-arz-NG-169-181090-38833_p1_su25"> عنف فى مهاجمة التيارات الدينية وعنف مقابل من التيارات الدينية فى مهاجمة الجميع الأحياء فى البرامج التليفزيونية والأموات فى الأضرحة، </su>
<su id="bolt-arz-NG-169-181090-38833_p1_su26"> المكلمة مفتوحة ٢٤ ساعة وكأنها جلسة عزاء حريمى، وهذه ليست المشكلة.. المشكلة أن هناك كثيرين بيفتوا.</su>
<su id="bolt-arz-NG-169-181090-38833_p1_su27"> لأن الثورة مالهاش كبير.. لم تشهد كل هذه المليونيات صندوق انتخابات واحداً يختار مجلس قيادة للثورة.</su>
<su id="bolt-arz-NG-169-181090-38833_p1_su28"> لأن الثورة مالهاش كبير.. فشلت كل هذه الائتلافات فى إقناع مجموعة متحمسة بعدم لى ذراع الأغلبية بالاستمرار فى الاعتصام، وانحازت هذه المجموعة «عميانى» لضباط لا نعرف حقيقتهم،</su>
<su id="bolt-arz-NG-169-181090-38833_p1_su29">  هم محقون فى انحيازهم لكل من لديه مشكلة مع السلطة، ولكن الثورة لا تمتلك ضوابط لتحديد من الذى يستحق كل هذا التعاطف.. </su>
<su id="bolt-arz-NG-169-181090-38833_p1_su30"> لأن الثورة مالهاش كبير.. يسهل اختراقها بأقل مجهود.</su>
<su id="bolt-arz-NG-169-181090-38833_p1_su31"> المجلس الأعلى ينفى الاعتداء ويعد بالتحقيق.. ولكن لأن الثورة مالهاش كبير يزج بنا البعض فى كمين أن الجهة التى ستحاسب هى الجهة المتهمة أصلا.</su>
</post>
<post id="bolt-arz-NG-169-181090-38833_p2">
<su id="bolt-arz-NG-169-181090-38833_p2_su1"> بمنتهي الصراحة المقال يحترم وفعلا في نسبة كبيرة جدا صح</su>
<su id="bolt-arz-NG-169-181090-38833_p2_su2"> بس احنا دايما بننسي حاجة مهمة جدا احنا متفقين علي إيه ؟!!!</su>
<su id="bolt-arz-NG-169-181090-38833_p2_su3"> لازم قبل ما نحاول نقنع الناس تلعب أدوار مختلفة ، وتبني أرضيات مشتركة أساسها احترام الاختلاف</su>
<su id="bolt-arz-NG-169-181090-38833_p2_su4">  لازم يكون فيه الأول نقطة اتفاق</su>
<su id="bolt-arz-NG-169-181090-38833_p2_su5"> يعني مينفعش يا إسراء نحاول نبتدي شيء جديد ، بنيان كامل متكامل وزرع جذور تواصل وجسور حوار واحنا أصلا مختلفين حوالين الأساس</su>
<su id="bolt-arz-NG-169-181090-38833_p2_su6"> كل من تكلم وكتب مكتبش عن نقاط لازم نكون منفقين عليها</su>
<su id="bolt-arz-NG-169-181090-38833_p2_su7"> يعني إيه تقوللي لازم أتقبل وجهة النظر المدافعة عن الناس إللي أطاحت بيهم الثورة إزاي يعني ؟!!</su>
<su id="bolt-arz-NG-169-181090-38833_p2_su8"> ، طيب لو أتقبلتها يبقي فيه نسبة غلط في وجهة نظر القيام بالثورة من الأساس طيب إزاي</su>
<su id="bolt-arz-NG-169-181090-38833_p2_su9"> لو قلنا كده وقلنا فعلا إن فيه نسبة غلط ، يبقي 25 يناير من أساسها مضروبة ، </su>
<su id="bolt-arz-NG-169-181090-38833_p2_su10"> ويبقي كل شيء هنحاول نقيم عليه توافق ممكن يلغي بأقل كلمة لأن احنا أصلا مش متفقين علي صحته .</su>
<su id="bolt-arz-NG-169-181090-38833_p2_su11"> بيتهيألي إنه لازم يكون فيه اتفاق إن فيه رموز معروفة ومحددة لا يمكن ننقسم حوالين رأي فيها ومدي فسادها وظلمها وطغيانها</su>
<su id="bolt-arz-NG-169-181090-38833_p2_su12"> لازم نتفق إنه ميصحش أي بني آدم شريف يدافع عن ناس دمرت وطن وشعب بحاله</su>
<su id="bolt-arz-NG-169-181090-38833_p2_su13"> ميصحش نتقبل رأي زي ده بحجة إن الحرية أو الديموقراطية بتدي لأي حد الحق في إعلان رأيه بدون مهاجمة أو بدون حتي مناقشته بشيء من الحدة </su>
<su id="bolt-arz-NG-169-181090-38833_p2_su14"> ولا إيه .</su>
<su id="bolt-arz-NG-169-181090-38833_p2_su15"> تحياتي</su>
</post>
<post id="bolt-arz-NG-169-181090-38833_p3">
<su id="bolt-arz-NG-169-181090-38833_p3_su1"> اهلا بحضرتك استاذ فارس</su>
<su id="bolt-arz-NG-169-181090-38833_p3_su2"> متفقة مع حضرتك طبعا ان لازم يكون في ثوابت نتفق عليها واهمها زي ماحضرتك قلت ان ماينفعش الفاسدين دول ندافع عنهم</su>
<su id="bolt-arz-NG-169-181090-38833_p3_su3"> متفقة معاك ومعتقدش ان المقال قال كدا ولا حتى انا ف كلامي ف اي مكان قلت كدا</su>
<su id="bolt-arz-NG-169-181090-38833_p3_su4"> بالعكس اللي قلته وبقوله وكلنا بنتمناه اننا احنا نحترم بعضنا واراءنا بمعنى نحاول نسمع بعض ونتفق</su>
<su id="bolt-arz-NG-169-181090-38833_p3_su5"> نوصل لنقاط اتفاق زي ماحضرتك قلت</su>
<su id="bolt-arz-NG-169-181090-38833_p3_su6"> ومعاك ان الرأي الوحيد اللي استحالة نقبل نسمعه او نوافقه هو الدفاع عن شلة النظام السابق</su>
<su id="bolt-arz-NG-169-181090-38833_p3_su7"> لكن : في حاجات مش عارفين نتفق عليها لحد النهاردة ولا عارفين حتى نسمع لبعض</su>
<su id="bolt-arz-NG-169-181090-38833_p3_su8"> مثلا الاعتصامات في ميدان التحرير والمليونيات المستمرة</su>
<su id="bolt-arz-NG-169-181090-38833_p3_su9"> البعض معاها والبعض معترض</su>
<su id="bolt-arz-NG-169-181090-38833_p3_su10"> معتقدش ان فيها حاجة</su>
<su id="bolt-arz-NG-169-181090-38833_p3_su11"> لكن اننا نلاقي المؤيد بيتهم المعترض انه عميل للنظام الفاسد وخاين للثورة ومبادئها وكلام من دا اعتقد دا مايصحش</su>
<su id="bolt-arz-NG-169-181090-38833_p3_su12"> ومايصحش المعترض يتهم المؤيد انه عايز يخرب البلد برضه وحاجات كتير بنفس الوضع</su>
<su id="bolt-arz-NG-169-181090-38833_p3_su13"> زي ماقلت كل واحد فينا له رؤية ووجهة نظر الامور هتمشي ازاي الفترة الجاية</su>
<su id="bolt-arz-NG-169-181090-38833_p3_su14"> عادي جدا بالعكس الاختلاف ف الرأي دا صحي جدا بس نسمع بعض</su>
<su id="bolt-arz-NG-169-181090-38833_p3_su15"> لاننا لما نتناقش ونسمع بعض اكيد هنوصل لحلول ترضي جميع الاطراف وتوصلنا لبر الامان</su>
<su id="bolt-arz-NG-169-181090-38833_p3_su16">  هنوصل لافكار وحلول كتير</su>
<su id="bolt-arz-NG-169-181090-38833_p3_su17"> اشكر حضرتك</su>
</post>
</multipost>
