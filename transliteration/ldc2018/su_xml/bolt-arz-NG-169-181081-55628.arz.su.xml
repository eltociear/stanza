<multipost id="bolt-arz-NG-169-181081-55628" language="Arabic">
<post id="bolt-arz-NG-169-181081-55628_p1">
<su id="bolt-arz-NG-169-181081-55628_p1_su1"> وصيـــــــــــــــه الرئيـــــــــــس مبـــــــــــــارك</su>
<su id="bolt-arz-NG-169-181081-55628_p1_su2"> مبارك على فراش الموت ...... ماذا يقول؟</su>
<su id="bolt-arz-NG-169-181081-55628_p1_su3"> التفت الأسرة حول فراش الزعيم وهو يلفظ أنفاسه الأخيرة</su>
<su id="bolt-arz-NG-169-181081-55628_p1_su4"> .... قال الزعيم بصوت ضعيف ولكنه حازم فى نفس الوقت</su>
<su id="bolt-arz-NG-169-181081-55628_p1_su5"> حسنى: كلكم موجودين</su>
<su id="bolt-arz-NG-169-181081-55628_p1_su6"> سوزان: أيوه ياحسنى ... أنا جنبك أهه ... وأدى جمال وعلاء ... قمرين دول ولا عينين</su>
<su id="bolt-arz-NG-169-181081-55628_p1_su7"> حسنى: طب إسمعوا اللى حقوله كويس</su>
<su id="bolt-arz-NG-169-181081-55628_p1_su8"> جمال: سامعينك يابابا ... إتكلم</su>
<su id="bolt-arz-NG-169-181081-55628_p1_su9"> حسنى: مصر دى كنز.. ياولاد ... إمكسوا فيها بإيديكم وسنانكم بنسرق فيها بقالنا سنين وسنين ولسه بتدينا</su>
<su id="bolt-arz-NG-169-181081-55628_p1_su10"> علاء: هيا دى البركة اللى بيقولوا عليها يابابا</su>
<su id="bolt-arz-NG-169-181081-55628_p1_su11"> حسنى: أيوه يابنى .... ربنا يبارك لكم ولعيالكم فيها .... ودلوقتى</su>
<su id="bolt-arz-NG-169-181081-55628_p1_su12"> علاء: إنته على الهوى يابابا ..... إتكلم</su>
<su id="bolt-arz-NG-169-181081-55628_p1_su13"> حسنى: أنا مش مديون لحد ياولاد ..... يعنى أى واحد يصيع عليكم ويقول لكم أبوكم كان مستلف منى فلوس تفوا فى وشه على طول</su>
<su id="bolt-arz-NG-169-181081-55628_p1_su14"> علاء: إطمن يابابا ..... حرامى على حرامى ما يلعبش</su>
<su id="bolt-arz-NG-169-181081-55628_p1_su15"> حسنى: أنا سيبت لكم ياولاد اللى يكفيكم إنتوا وعيالكم وعيال عيالكم ويفيض فلوس متلتلة متتعدش</su>
<su id="bolt-arz-NG-169-181081-55628_p1_su16"> مش حقول لكم حافظوا عليها وبس لآلآلآلآ ... زودوها كمان وكمان لاجل ما روحى ترتاح وأنا فى تربتى</su>
<su id="bolt-arz-NG-169-181081-55628_p1_su17"> جمال: هيا الفلوس اللى إنتا عملتها يابابا دى بتسميها فلوس</su>
<su id="bolt-arz-NG-169-181081-55628_p1_su18"> شفنى أنا وعلاء حنعمل إيه </su>
<su id="bolt-arz-NG-169-181081-55628_p1_su19"> ولا صحيح حتشوفنا إزاى .....</su>
<su id="bolt-arz-NG-169-181081-55628_p1_su20">  عموماً ما تقلقش</su>
<su id="bolt-arz-NG-169-181081-55628_p1_su21"> حسنى : ودلوقتى إسمعوا وصيتى ..... </su>
<su id="bolt-arz-NG-169-181081-55628_p1_su22"> الحكم لاولاد مبارك ...</su>
<su id="bolt-arz-NG-169-181081-55628_p1_su23">  لازم أول ما جمال يحلف اليمين تغيروا إسم مصر وترجعوه زى ما كان زمان أيام الملك فاروق والملكة نازلى (المملكة المصرية)</su>
<su id="bolt-arz-NG-169-181081-55628_p1_su24"> جمال: مفهوم يابابا ..ز.. خش فى اللى بعده</su>
<su id="bolt-arz-NG-169-181081-55628_p1_su25"> حسنى: الجيش والشرطة والأزهر ... أوعوا واحد من التلاته دول يخرج عن طوعكم أبداً</su>
<su id="bolt-arz-NG-169-181081-55628_p1_su26"> علاء: مفهوم برده .... اللى بعده .... ياساتر ده إنته ملل</su>
<su id="bolt-arz-NG-169-181081-55628_p1_su27"> سوزان:عيب ياعلاء لما تكلم أبوك كده</su>
<su id="bolt-arz-NG-169-181081-55628_p1_su28"> علاء: بهزر ياماما</su>
<su id="bolt-arz-NG-169-181081-55628_p1_su29"> حسنى: الهرم لأم العيال ... ليكى ياسوزان بعد ما خدمتينى بتفانى وإخلاص طول السنين دى</su>
<su id="bolt-arz-NG-169-181081-55628_p1_su30"> سوزان: هرم !!!!!!! ..... </su>
<su id="bolt-arz-NG-169-181081-55628_p1_su31"> هو دى آخرة صبرى !!! ......</su>
<su id="bolt-arz-NG-169-181081-55628_p1_su32">  وده يسوى كام ده</su>
<su id="bolt-arz-NG-169-181081-55628_p1_su33"> !!!! علاء وهو يمسك بالألة الحاسبة : يسوى كتير ياماما .. </su>
<su id="bolt-arz-NG-169-181081-55628_p1_su34"> لو تحبى أتصرف لك فيه ممكن يعمل معاكى مبلغ كويس </su>
<su id="bolt-arz-NG-169-181081-55628_p1_su35"> سوزان: مش ح ارضى باأقل من التلات أهرامات وأبو الهول</su>
<su id="bolt-arz-NG-169-181081-55628_p1_su36"> حسنى: مش خسارة فيكى ياغالية</su>
<su id="bolt-arz-NG-169-181081-55628_p1_su37"> أثار النوبة لعلاء .....والأقصر لجمال</su>
<su id="bolt-arz-NG-169-181081-55628_p1_su38"> ودلوقتى نيجى للميه</su>
<su id="bolt-arz-NG-169-181081-55628_p1_su39"> الساحل الشمالى لعلاء والبحر الأحمر لجمال وقناة السويس تخصصوا دخلها صدقة جارية على روحى</su>
<su id="bolt-arz-NG-169-181081-55628_p1_su40"> سوزان: إنته أكيد مخبول ... مليار ونص دولار صدقة جارية على روحك !!!!</su>
<su id="bolt-arz-NG-169-181081-55628_p1_su41"> جمال: ما تاخديش على كلامه ياماما .... ده يبقى كتير لو طلعنا 100 ولا 200 جنيه على روحه للفقرا</su>
<su id="bolt-arz-NG-169-181081-55628_p1_su42"> علاء وهو يمسك بالألة الحاسبة: ممكن نطلع لحد ألف جنيه يا جمال ... السيولة تسمح</su>
<su id="bolt-arz-NG-169-181081-55628_p1_su43"> حسنى: أوعوا تفرطوا فى حبيب العادلى من بعدى يا ولاد ..</su>
<su id="bolt-arz-NG-169-181081-55628_p1_su44">  حبيب قلبه ميت وإيده طرشه</su>
<su id="bolt-arz-NG-169-181081-55628_p1_su45"> وهوه ده اللى ينفع مع الغجر اللى هنا</su>
<su id="bolt-arz-NG-169-181081-55628_p1_su46"> جمال: بس ما بيعجبنيش شنبه يابابا</su>
<su id="bolt-arz-NG-169-181081-55628_p1_su47"> حسنى: إنته مالك ومال أم شنبه ..... إحنا بنشترى مجرم</su>
<su id="bolt-arz-NG-169-181081-55628_p1_su48"> جمال: أعاهدك يابابا إنى حخليه معايا ومش حفرط فيه أبداً</su>
<su id="bolt-arz-NG-169-181081-55628_p1_su49"> حسنى: الشيخ طنطاوى ياولاد راجل بركة ...... يمين يمين شمال شمال .... أوعوا تفرطوا فيه بس ما تخلوهوش يصلى عليا لأنى بصراحة مش متأكد إن كان ربنا حيقبل منه ولا لأ</su>
<su id="bolt-arz-NG-169-181081-55628_p1_su50"> علاء: ولا يهمك يابابا ... حاخلى أنكل كمال الشاذلى يصلى عليك</su>
<su id="bolt-arz-NG-169-181081-55628_p1_su51"> حسنى: والله لو عملتها ياعلاء لكون متبرى منك إلى يوم الدين</su>
<su id="bolt-arz-NG-169-181081-55628_p1_su52"> علاء: بهزر معاك يابابا</su>
<su id="bolt-arz-NG-169-181081-55628_p1_su53"> أنكل كمال مش حافظ الفاتحة</su>
<su id="bolt-arz-NG-169-181081-55628_p1_su54"> حسنى: المشير طنطاوى ياولاد .... مش حوصيكم عليه . .</su>
<su id="bolt-arz-NG-169-181081-55628_p1_su55">  . الراجل ده عامل زى الست المستحية .... حاطط وشه فى الأرض على طول وعمره ما استجرى يرفع عينه فيا ... وفى نفس الوقت ماسك الجيش بإيد من حديد</su>
<su id="bolt-arz-NG-169-181081-55628_p1_su56"> سوزان: هوه فعلاً خجول وكل ما يشوفنى ما يقوليش غير ياست هانم .... إبقى خليه معاك ياجمال</su>
<su id="bolt-arz-NG-169-181081-55628_p1_su57"> جمال: حاضر ياماما</su>
<su id="bolt-arz-NG-169-181081-55628_p1_su58"> حسنى: عايز جنازتى ياولاد الناس تحكى وتتحاكى عنها </su>
<su id="bolt-arz-NG-169-181081-55628_p1_su59"> ...... هاتوا المخرج الإيطالى ده اللى إسمه مكافيللى يصورها</su>
<su id="bolt-arz-NG-169-181081-55628_p1_su60"> علاء وهو يمسك بالألة الحاسبة: هوه حيكلفنا كتير ... </su>
<su id="bolt-arz-NG-169-181081-55628_p1_su61"> لكن ممكن فى الأخر نلم مبلغ معقول لو خلينا شركة أجنبية تحتكر حق توزيع الفيديو فى أوروبا وأمريكا</su>
<su id="bolt-arz-NG-169-181081-55628_p1_su62"> حسنى: عايز أحلى مدفع يشيل النعش يا ولاد</su>
<su id="bolt-arz-NG-169-181081-55628_p1_su63"> جمال: مدفع رشاش</su>
<su id="bolt-arz-NG-169-181081-55628_p1_su64"> سوزان: الهزار مش فى الحاجات دى يا جمال</su>
<su id="bolt-arz-NG-169-181081-55628_p1_su65"> جمال: آسف يا ماما</su>
<su id="bolt-arz-NG-169-181081-55628_p1_su66"> حسنى: عايز أدفن فى شرم الشيخ ياولاد جنب أولمرت وشارون</su>
<su id="bolt-arz-NG-169-181081-55628_p1_su67"> علاء: بلاش كفر مصيلحة يعنى ؟</su>
<su id="bolt-arz-NG-169-181081-55628_p1_su68"> حسنى: لأ كلها براغيت ياعلاء ........ وإسم شرم الشيخ كمان.. أشيك بكتير</su>
</post>
<post id="bolt-arz-NG-169-181081-55628_p2">
<su id="bolt-arz-NG-169-181081-55628_p2_su1"> الله يرحمك يا يا احلام يا بنت الحاجه عصريه</su>
<su id="bolt-arz-NG-169-181081-55628_p2_su2"> لا بجد جامده الوصيه</su>
</post>
<post id="bolt-arz-NG-169-181081-55628_p3">
<su id="bolt-arz-NG-169-181081-55628_p3_su1"> هههههههه بجد حلوة بس معرفناش مصير النيل رايح لمين</su>
<su id="bolt-arz-NG-169-181081-55628_p3_su2"> لكِ الله يامصر</su>
</post>
<post id="bolt-arz-NG-169-181081-55628_p4">
<su id="bolt-arz-NG-169-181081-55628_p4_su1"> السلام عليكم ورحمة الله وبركاته</su>
<su id="bolt-arz-NG-169-181081-55628_p4_su2"> ههههههههههههههههههه حلوة بجد طيب مش حدد مصير الشعب </su>
<su id="bolt-arz-NG-169-181081-55628_p4_su3"> ايه يعني هيفضل علي طول ينضرب</su>
<su id="bolt-arz-NG-169-181081-55628_p4_su4"> وساكت ولا هيحصل ليه أيه؟ </su>
<su id="bolt-arz-NG-169-181081-55628_p4_su5"> المهم يا احلام طمنينا عليكي</su>
<su id="bolt-arz-NG-169-181081-55628_p4_su6"> ربنا يستر معاكي وعليكي</su>
</post>
<post id="bolt-arz-NG-169-181081-55628_p5">
<su id="bolt-arz-NG-169-181081-55628_p5_su1"> كنتى طيبة والله يا أحلام ...</su>
<su id="bolt-arz-NG-169-181081-55628_p5_su2"> لكِ الله</su>
</post>
<post id="bolt-arz-NG-169-181081-55628_p6">
<su id="bolt-arz-NG-169-181081-55628_p6_su1"> سبحان الله مصر خلاص بقت عزبت ابوهم</su>
</post>
<post id="bolt-arz-NG-169-181081-55628_p7">
<su id="bolt-arz-NG-169-181081-55628_p7_su1"> اكتبو على كل عمله ورقيه لا لمبارك واضحه مش عايزين نستسلم ابدا</su>
<su id="bolt-arz-NG-169-181081-55628_p7_su2"> صدقونى الفرج قرب اوى بس هنتعب شويه اكيد</su>
</post>
<post id="bolt-arz-NG-169-181081-55628_p9">
<su id="bolt-arz-NG-169-181081-55628_p9_su5"> ههههههه حوار ممتع جدا .. أحلى ما فى الموضوع .. الآلة الحاسبة</su>
</post>
</multipost>
