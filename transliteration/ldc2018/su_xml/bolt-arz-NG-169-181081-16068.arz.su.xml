<multipost id="bolt-arz-NG-169-181081-16068" language="Arabic">
<post id="bolt-arz-NG-169-181081-16068_p1">
<su id="bolt-arz-NG-169-181081-16068_p1_su1"> جمعة الغضب الثانية لمن ؟</su>
<su id="bolt-arz-NG-169-181081-16068_p1_su2"> السلام عليكم ورحمة الله</su>
<su id="bolt-arz-NG-169-181081-16068_p1_su3"> جمعة الغضب الثانية او ثورة 27 مايو وهي جمعة غد</su>
<su id="bolt-arz-NG-169-181081-16068_p1_su4"> لمن وضد من وفي صالح من و نتائجها ؟</su>
<su id="bolt-arz-NG-169-181081-16068_p1_su5"> ما ساقوله مجرد تحليل شخصي اتحمل مسؤوليته وقابل للنقاش</su>
<su id="bolt-arz-NG-169-181081-16068_p1_su6"> بدون شرح كثير حتى لا اطيل فالاسباب المعلنة للقيام بهذه الثورة يمكنك الحصول عليها من اي موقع اخباري يعرض الخبر</su>
<su id="bolt-arz-NG-169-181081-16068_p1_su7"> وتعليقي هو واسمحولي اتكلم بالعامية المصرية</su>
<su id="bolt-arz-NG-169-181081-16068_p1_su8"> يا شباب الثورة وانا منكوا متنسوش فضل الجيش علينا بعد الله سبحانه وتعالى ولولا الجيش ضغط على مبارك كان زمانا زي ليبيا كدا ويمكن اسواء وصدقوني الجيش كان قادر يفضي ميدان التحرير دا ساعة الثورة في ساعتين بس وانا عارف بقول ايه لكن سواء بقى تفاوض مع مبارك او ضغط عليه فالنتيجة هي نجاح الثورة و رفع الظلم</su>
<su id="bolt-arz-NG-169-181081-16068_p1_su9"> النقطة الثانية :</su>
<su id="bolt-arz-NG-169-181081-16068_p1_su10"> اخونا البعدا من العلمانيين و اللبراليين اعداء الدين معجبهمش نتيجة استفتاء الدستور والي " نعم " اكتسحت بجدارة و عرفوا وزنهم قصاد وزن علماء الدين ، لكن طبعا مش هيعدوها كدا ولما جسوا نبض الناس وعرفوا ان الناس بطبعها عايزة دين ، ونجم الاخوان والسلفيين سطع ، قالوا لاااا لازم نعمل حيلة الا وهي جمعة الغضب التانية وطبعا كالعادة استخدموا شعارات براقة ومطالب حق ولكن يراد بها باطل ، </su>
<su id="bolt-arz-NG-169-181081-16068_p1_su11"> والي يركز في اهم حاجة الناس دي عايزنها انهم يعملوا الدستور قبل الانتخابات البرلمانية باي طريقة علشان الاخوان ميكنش ليهم باع فيها و يبقى دستور اسلامي ، </su>
<su id="bolt-arz-NG-169-181081-16068_p1_su12"> فعمالين باديهم وسنانهم وفلوسهم طبعا انهم يوصلوا للهدف دا ضاربين بارادة الشعب الي قال نعم عرض الحائط .</su>
<su id="bolt-arz-NG-169-181081-16068_p1_su13"> كدا اتكلمنا عن اهم نقطتين الوقيعة بين الجيش والشعب و الدستور قبل البرلمان .</su>
<su id="bolt-arz-NG-169-181081-16068_p1_su14"> نقطة اخيرة :</su>
<su id="bolt-arz-NG-169-181081-16068_p1_su15"> يا ريت نفكنا من حوار ثروة مبارك و محاكمته و نخليها قضايا فرعية جت جت مجتش عنها مجت وكفاية اننا خلصنا من الحكم دا وبقى عندنا امل وارادة نبني بلدنا ، </su>
<su id="bolt-arz-NG-169-181081-16068_p1_su16"> فياريت يا جماعة نهدى شوية ونشوف شغلنا و نطالب بحقنا المتأخر لكن بطرق مفيهاش اهدار لاقتصاد البلد ونعرف اصول اللعبة ونلعبها ومنمشيش ورا الناس الي بتستخدمنا كأدوات لتحقيق اغراضها الدنيئة ونشوفلنا حزب كدا نضيف نشترك فيه ويبقى لينا نشاط سياسي هادف وبعدين كلها كام شهر ويجي ريس جديد نعرف نحاسبه ونطالبه بمطالبنا .</su>
<su id="bolt-arz-NG-169-181081-16068_p1_su17"> وقفة يا شباب بالله عليكوا نتغير و نرضي ربنا بالي نقدر عليه ونشكره ونحمده على انه وفقنا ونصرنا وبعد عننا الظالمين ، مش بدل ما نشكره نقوله مش عايزين دينك و عايزنها حرة وعلمانية والكلام الفارغ دا الي هيخلي ربنا يسبنا لنفسنا وادينا اهو الحال ميسرش اوي .</su>
<su id="bolt-arz-NG-169-181081-16068_p1_su18"> مبقولش نبقى ملايكة ولا علماء دين ولا دعاة بس على الاقل لو مش قادرين نبقى كويسيين يبقى نساعد الناس المشهود ليهم انهم كويسيين زي علماء المسلمين والاخوان و الدعاة والقوات المسلحة .</su>
<su id="bolt-arz-NG-169-181081-16068_p1_su19"> وفي النهاية انا مليش اي مصلحة في نشر الكلام دا سواء هنا او غيره الا اني نفسي دين ربنا يترفع ويطبق ثانيا بحب بلدي جدا ونفسي اشوفها احسن بلد في الدنيا وناسها احسن ناس وادعو الشباب كلها انها تقاطع ثورة الغضب الثانية .</su>
<su id="bolt-arz-NG-169-181081-16068_p1_su20"> وشكرا</su>
</post>
<post id="bolt-arz-NG-169-181081-16068_p2">
<su id="bolt-arz-NG-169-181081-16068_p2_su1"> السلام عليكم ورحمة الله</su>
<su id="bolt-arz-NG-169-181081-16068_p2_su2"> عليكم السلام ورحمة الله</su>
<su id="bolt-arz-NG-169-181081-16068_p2_su3"> أهلا بكيمو كاتب ساخر</su>
<su id="bolt-arz-NG-169-181081-16068_p2_su4"> جمعة الغضب الثانية او ثورة 27 مايو وهي جمعة غد لمن وضد من وفي صالح من و نتائجها ؟</su>
<su id="bolt-arz-NG-169-181081-16068_p2_su5"> ما ساقوله مجرد تحليل شخصي اتحمل مسؤوليته وقابل للنقاش إياكش بس ماتزعلش فى الآخر</su>
<su id="bolt-arz-NG-169-181081-16068_p2_su6"> بدون شرح كثير حتى لا اطيل فالاسباب المعلنة للقيام بهذه الثورة يمكنك الحصول عليها من اي موقع اخباري يعرض الخبر وتعليقي هو واسمحولي اتكلم بالعامية المصرية</su>
<su id="bolt-arz-NG-169-181081-16068_p2_su7"> يا شباب الثورة وانا منكوا متنسوش فضل الجيش علينا بعد الله سبحانه وتعالى ولولا الجيش ضغط على مبارك كان زمانا زي ليبيا كدا ويمكن اسواء </su>
<su id="bolt-arz-NG-169-181081-16068_p2_su8"> وصدقوني الجيش كان قادر يفضي ميدان التحرير دا ساعة الثورة في ساعتين بس وانا عارف بقول ايه لكن سواء بقى تفاوض مع مبارك او ضغط عليه فالنتيجة هي نجاح الثورة و رفع الظلم</su>
<su id="bolt-arz-NG-169-181081-16068_p2_su9"> يعنى ياكيمو الجيش خلا الشعب هو اللى يسقط النظام لما عرف إنها بقت بلوظة وبعدين لقف الكورة هو وبقت لعبة توازنات نيجى على دول شوية ونميل على دوكهما شوية والمركب تمشى ؟</su>
<su id="bolt-arz-NG-169-181081-16068_p2_su10"> النقطة الثانية : اخونا البعدا من العلمانيين و اللبراليين اعداء الدين</su>
<su id="bolt-arz-NG-169-181081-16068_p2_su11"> ليه مش بتقول كمان أعداء الوطن ؟ </su>
<su id="bolt-arz-NG-169-181081-16068_p2_su12"> زى فيلم البريئ لأحمد زكى</su>
<su id="bolt-arz-NG-169-181081-16068_p2_su13"> معجبهمش نتيجة استفتاء الدستور والي " نعم " اكتسحت بجدارة و عرفوا وزنهم قصاد وزن علماء الدين ،  لكن طبعا مش هيعدوها كدا </su>
<su id="bolt-arz-NG-169-181081-16068_p2_su14"> ولما جسوا نبض الناس وعرفوا ان الناس بطبعها عايزة دين ، ونجم الاخوان والسلفيين سطع ، بس بيقولوا ده طلع استفتاء فشتك وفضيحة ياكيمو ياخويا </su>
<su id="bolt-arz-NG-169-181081-16068_p2_su15"> وبيقولوا شعب مصر كان فرحان انه نازل يدلى بصوته مش اكتر من كده ونفسيا المصرى بطبيعته وبحكم التاريخ عارف انه مع نعم ومحدش كان عارف منهم لانعم ليه ولا لأ ليه ؟ </su>
<su id="bolt-arz-NG-169-181081-16068_p2_su16"> كمان ناس قالت إن المصريين فيهم الكتلة الاغلبية الصامتة ودى ينكن اكتر من تلت الشعب وينكن يزيد ياكيمو آل ايه بقى دولم بتوع الخنوع واللى بيهم مصر بتعدى الصعب </su>
<su id="bolt-arz-NG-169-181081-16068_p2_su17"> بيقولك ايه بقى ان ناس قالولهم خلاص حررناكم من حياة الخنوع انتم احرار يالا بقى انزلوا قولوا نعم عشان ناكل بقى ونشرب ونفوق لشغلنا وربنا يبارك لنا فى الثورة وبكرة جاية المصارى اكوام اكوام</su>
<su id="bolt-arz-NG-169-181081-16068_p2_su18"> فقالوا نعم واكتسحت نعم لا بخنوع الكتلة بس طبعا خنوع جديد أشيك بكتير من الخنوع القديم</su>
<su id="bolt-arz-NG-169-181081-16068_p2_su19"> قالوا لاااا لازم نعمل حيلة الا وهي جمعة الغضب التانية</su>
<su id="bolt-arz-NG-169-181081-16068_p2_su20"> ايوا زى القرد والاسد فى الغابة ياما سمعنا حداويت فيها حيل .. قول ياكيمو قول انا بقيت احب الساخر ده قوى وربنا</su>
<su id="bolt-arz-NG-169-181081-16068_p2_su21"> وطبعا كالعادة استخدموا شعارات براقة ومطالب حق ولكن يراد بها باطل ،</su>
<su id="bolt-arz-NG-169-181081-16068_p2_su22"> ايون ايون زى النظام اللى اتخرشم ده ياكيمو وزى النظام العالمى الحديث ولا الجديد باين بلا نيلة عليهم الجوز بس بقى مش بتقول ليه مثال من الحق اللى يراد به باطل والحق اللى يراد به حق ونعرفهم من بعض ازاى ؟ يعنى علامة مميزة مثلا ؟ خبطة شومة ضربة مطوة زى شاهد ماشافش حاجة</su>
<su id="bolt-arz-NG-169-181081-16068_p2_su23"> والي يركز في اهم حاجة الناس دي عايزنها انهم يعملوا الدستور قبل الانتخابات البرلمانية باي طريقة</su>
<su id="bolt-arz-NG-169-181081-16068_p2_su24"> وهو ايه الفرق بقى ؟ مش بنفهم الصراحة بقى الكلام ده ومين قبل مين سيبنا من البللمان</su>
<su id="bolt-arz-NG-169-181081-16068_p2_su25"> علشان الاخوان ميكنش ليهم باع فيها و يبقى دستور اسلامي ،</su>
<su id="bolt-arz-NG-169-181081-16068_p2_su26"> ياكيمو انت قلت ان اخوانا البعدا العالميين واللبللاليين معرفش مالهم يعنى اعداء الوطن مثلا ودلوقت الاخوان هل دولم غير دولكهم ؟ يعنى نقدر نقول عليهم كلهم اخوانا يعنى انا وانت وهما كلنا اخوان ولا ايه ؟ مانا لازم افهم اصلى ماشاء الله وربنا باعرف حاجات</su>
<su id="bolt-arz-NG-169-181081-16068_p2_su27"> فعمالين باديهم وسنانهم وفلوسهم طبعا انهم يوصلوا للهدف دا ضاربين بارادة الشعب الي قال نعم عرض الحائط .</su>
<su id="bolt-arz-NG-169-181081-16068_p2_su28"> ارادة الشعب قالت نعم ؟ امتى وعلى ايه وحصل ايه بعدها ؟ </su>
<su id="bolt-arz-NG-169-181081-16068_p2_su29"> بجد دماغى لفت ياكيمو انت بتيجى فى حتت كده تسرع فى الكلام ولا حتى اعرف اقتصاد ولاهو اسمه ايه ده دستور اسلامى </su>
<su id="bolt-arz-NG-169-181081-16068_p2_su30"> طيب والفلوس دى بيوزوعوها ولا نظامها ايه بالظبط ومنكن العلوان ياكيمو ؟ منكن ؟ بيدفعو كام ؟ </su>
<su id="bolt-arz-NG-169-181081-16068_p2_su31"> دنا هاقول عليهم للناس يروحوا يقطعوهم وياخدو فلوسهم عشان يحرموا ليبلاليين وعلويين</su>
<su id="bolt-arz-NG-169-181081-16068_p2_su32"> كدا اتكلمنا عن اهم نقطتين الوقيعة بين الجيش والشعب و الدستور قبل البرلمان .</su>
<su id="bolt-arz-NG-169-181081-16068_p2_su33"> فعلا انا شفت ده حصل وهنا ومصدق كل الكلام بتاعك ياكيمو بس مش فاهم وربنا كنت بافهم ساعات</su>
<su id="bolt-arz-NG-169-181081-16068_p2_su34"> نقطة اخيرة : يا ريت نفكنا من حوار ثروة مبارك و محاكمته و نخليها قضايا فرعية جت جت مجتش عنها مجت وكفاية اننا خلصنا من الحكم دا</su>
<su id="bolt-arz-NG-169-181081-16068_p2_su35"> نعم نعم</su>
<su id="bolt-arz-NG-169-181081-16068_p2_su36"> ايه ده بقى ياكيمو ؟ يعنى اشترينا الترماى كده ولا ايه ؟ بعد مية يوم ومليارات وتريليونات وجت جت ماجتش عنها مجت ؟</su>
<su id="bolt-arz-NG-169-181081-16068_p2_su37"> يانهار اغبر ياجدعان ؟ كنت فين طيب ياكيمو من وقتها دنا قاعد مستنى المطر فى الصيف روح ياسيخ الله يحظك</su>
<su id="bolt-arz-NG-169-181081-16068_p2_su38"> وبقى عندنا امل وارادة نبني بلدنا ،</su>
<su id="bolt-arz-NG-169-181081-16068_p2_su39"> يعنى الامل والارادة دول هما اللى عندنا ياكيمو ومفيش سأسأة ؟</su>
<su id="bolt-arz-NG-169-181081-16068_p2_su40"> فياريت يا جماعة نهدى شوية ونشوف شغلنا و نطالب بحقنا المتأخر لكن بطرق مفيهاش اهدار لاقتصاد البلد</su>
<su id="bolt-arz-NG-169-181081-16068_p2_su41"> وهو اللى فات ده ماكنش اهدار ؟ </su>
<su id="bolt-arz-NG-169-181081-16068_p2_su42"> طيب قولى الاهدار بيبقى منين لفين ياكيمو الله يخليك رسينى على بر الله يخليك فيران السبتية كلها بتتنطط حواليا</su>
<su id="bolt-arz-NG-169-181081-16068_p2_su43"> ونعرف اصول اللعبة ونلعبها تفتكر نجيب يعنى مدرب اجنبى تقصد ولا ايه بالظبط ؟</su>
<su id="bolt-arz-NG-169-181081-16068_p2_su44"> ومنمشيش ورا الناس الي بتستخدمنا كأدوات لتحقيق اغراضها الدنيئة</su>
<su id="bolt-arz-NG-169-181081-16068_p2_su45"> ماحنا كده ورا ناس كدا ورا ناس ياكيمو ايشعرف واحد زيى صالح من طالح ده بيدى فلوس وده بيدى فلوس</su>
<su id="bolt-arz-NG-169-181081-16068_p2_su46"> ونشوفلنا حزب كدا نضيف نشترك فيه ويبقى لينا نشاط سياسي هادف</su>
<su id="bolt-arz-NG-169-181081-16068_p2_su47"> ايون ؟ اسمه ايه النضيف ده بقى ؟</su>
<su id="bolt-arz-NG-169-181081-16068_p2_su48"> وبعدين كلها كام شهر ويجي ريس جديد نعرف نحاسبه ونطالبه بمطالبنا</su>
<su id="bolt-arz-NG-169-181081-16068_p2_su49"> يعنى ايه ؟</su>
<su id="bolt-arz-NG-169-181081-16068_p2_su50"> الليلة خلصت كده ؟</su>
<su id="bolt-arz-NG-169-181081-16068_p2_su51"> نستنى الريس تانى ؟</su>
<su id="bolt-arz-NG-169-181081-16068_p2_su52"> ومطالبنا من الاول وجديد ؟</su>
<su id="bolt-arz-NG-169-181081-16068_p2_su53"> دانا هاطلع تلاتينوا لما يكون مين</su>
<su id="bolt-arz-NG-169-181081-16068_p2_su54"> وقفة يا شباب بالله عليكوا نتغير و نرضي ربنا بالي نقدر عليه ونشكره ونحمده على انه وفقنا ونصرنا وبعد عننا الظالمين ، </su>
<su id="bolt-arz-NG-169-181081-16068_p2_su55"> مش بدل ما نشكره نقوله مش عايزين دينك و عايزنها حرة وعلمانية والكلام الفارغ دا الي هيخلي ربنا يسبنا لنفسنا وادينا اهو الحال ميسرش اوي .</su>
<su id="bolt-arz-NG-169-181081-16068_p2_su56"> يانهار اغبر ياجدعان !! بتتكلم جد ياكيمو ولا بتهزر ؟ وهو ربنا يعنى يصدقنا واحنا الغلابة لما حد يقول اللى بتقوله ده ؟ </su>
<su id="bolt-arz-NG-169-181081-16068_p2_su57"> تصدق ماقدرتش اقولها !! قدرت تقولها ازاى ياكيمو ؟ يالا شئ لزوم الشئ بقى !! الدغدغة مطلوبة يازعيم</su>
<su id="bolt-arz-NG-169-181081-16068_p2_su58"> مبقولش نبقى ملايكة ولا علماء دين ولا دعاة بس على الاقل لو مش قادرين نبقى كويسيين يبقى نساعد الناس المشهود ليهم انهم كويسيين</su>
<su id="bolt-arz-NG-169-181081-16068_p2_su59"> انا معاك فى دى ياكيمو صح الصح</su>
<su id="bolt-arz-NG-169-181081-16068_p2_su60"> زي علماء المسلمين والاخوان و الدعاة والقوات المسلحة</su>
<su id="bolt-arz-NG-169-181081-16068_p2_su61"> ياريت والله نحسب الجميع على خير هاقولك ايه بس بخاف ياكيمو اصلى كنت مصدق ناس قبل كده ماقولكش حصل ايه ماخبيش عليك قاعد عالرصيف عند المجلس مستنى</su>
<su id="bolt-arz-NG-169-181081-16068_p2_su62"> وفي النهاية انا مليش اي مصلحة في نشر الكلام دا سواء هنا او غيره الا اني نفسي دين ربنا يترفع ويطبق ثانيا بحب بلدي جدا ونفسي اشوفها احسن بلد في الدنيا وناسها احسن ناس وادعو الشباب كلها انها تقاطع ثورة الغضب الثانية .</su>
<su id="bolt-arz-NG-169-181081-16068_p2_su63"> ثورة ايه بس هى ناقصة ثورة تانى ؟ مش لما نشوف حاجة من الاولانى ؟</su>
<su id="bolt-arz-NG-169-181081-16068_p2_su64"> هو كل الكلام اللى فات ده ياكيمو عشان تقول ماتروحوش الثورة التانية ؟</su>
<su id="bolt-arz-NG-169-181081-16068_p2_su65"> طب ماكنت تقول كده من الاول وخلاص ؟</su>
<su id="bolt-arz-NG-169-181081-16068_p2_su66"> وانا اللى كت فاكرك مهتم بيا وبتنورنى ؟ ومبسوط انك بتناقشنى واناقشك بسخرية</su>
<su id="bolt-arz-NG-169-181081-16068_p2_su67"> ده اللى فهمته من توقيعك كاتب ساخر</su>
<su id="bolt-arz-NG-169-181081-16068_p2_su68"> يالا</su>
<su id="bolt-arz-NG-169-181081-16068_p2_su69"> وانت ازيك</su>
<su id="bolt-arz-NG-169-181081-16068_p2_su70"> وشكرا</su>
<su id="bolt-arz-NG-169-181081-16068_p2_su71"> عفوا</su>
</post>
<post id="bolt-arz-NG-169-181081-16068_p4">
<su id="bolt-arz-NG-169-181081-16068_p4_su1"> لنتذكر معاً.. قعدتوا برضو تنتقدوا النزول يوم 25 يناير!!</su>
</post>
<post id="bolt-arz-NG-169-181081-16068_p7">
<su id="bolt-arz-NG-169-181081-16068_p7_su2"> السلام عليكم....</su>
<su id="bolt-arz-NG-169-181081-16068_p7_su3"> دون النظر مين اخوانى او علمانى او ليبرالى</su>
<su id="bolt-arz-NG-169-181081-16068_p7_su4"> خلينا نتكلم كل واحد من وجهه نظره</su>
<su id="bolt-arz-NG-169-181081-16068_p7_su5"> ايه المشكله؟؟</su>
<su id="bolt-arz-NG-169-181081-16068_p7_su6"> مهو انا مش مع الاخوانى وكان ليا موقف اخير معهم...ومع ذلك كان ليا راى متفق معهم...دى حريه</su>
<su id="bolt-arz-NG-169-181081-16068_p7_su7"> عايزه انزل مش عايزه انزل...المهم اكون عارفه انا عايزه اعمل ايه</su>
<su id="bolt-arz-NG-169-181081-16068_p7_su8"> ويا ترى المتوقع من ده ايه</su>
<su id="bolt-arz-NG-169-181081-16068_p7_su9"> وقريبا اتوقع الاحكام العرفيه...على الاقل حتى لا يستغل البلطجيه كما هو متوقع الامر فى الايام القادمه</su>
<su id="bolt-arz-NG-169-181081-16068_p7_su10"> ولا الوم الجيش على ده فعلا</su>
</post>
<post id="bolt-arz-NG-169-181081-16068_p12">
<su id="bolt-arz-NG-169-181081-16068_p12_su9"> عفوا</su>
<su id="bolt-arz-NG-169-181081-16068_p12_su10"> بعد اذنك كيمو أستفسر من صوتى من دماغى</su>
<su id="bolt-arz-NG-169-181081-16068_p12_su11"> حيث انى مش متابع بيانات النزول اللى فهمته ان بقى عندنا اخوان وشباب اخوان</su>
<su id="bolt-arz-NG-169-181081-16068_p12_su12"> يعنى ده معناه ان الحزب شئ والاخوان شئ تانى والشباب تالت ؟</su>
<su id="bolt-arz-NG-169-181081-16068_p12_su13"> شكرا</su>
</post>
<post id="bolt-arz-NG-169-181081-16068_p17">
<su id="bolt-arz-NG-169-181081-16068_p17_su1"> السلام عليكم</su>
<su id="bolt-arz-NG-169-181081-16068_p17_su2"> لقد خلقنا الله مختلفين الى يوم الدين</su>
<su id="bolt-arz-NG-169-181081-16068_p17_su3"> المشكلة ليست فى الاختلاف لان كل واحد عارف هو عايز ايه</su>
<su id="bolt-arz-NG-169-181081-16068_p17_su4"> ولكن المشكلة ان ثورة 25يناير قوادها ملايين فحنا مش عارفين قائد معين نمشى وراه</su>
<su id="bolt-arz-NG-169-181081-16068_p17_su5"> واعادة الثورة غدا فيها شىء مقلق لانى اجد نفسى مقتنعة بالرأى المعارض والرأى الموافق</su>
<su id="bolt-arz-NG-169-181081-16068_p17_su6"> فكل واحد منهما له وجهة نظره </su>
<su id="bolt-arz-NG-169-181081-16068_p17_su7"> ولكنى اخشى من محاولة تغير شرعية 25يناير ويكون ذلك من محاولات الالتفاف على الثورة </su>
<su id="bolt-arz-NG-169-181081-16068_p17_su8"> واخشى ان تستخدم الحرية سلاحا ضدنا. </su>
<su id="bolt-arz-NG-169-181081-16068_p17_su9"> واخيرا لا املك الا ان ادعو الله بان يحمى الثورة ويرد كيد الماكرين</su>
</post>
</multipost>
