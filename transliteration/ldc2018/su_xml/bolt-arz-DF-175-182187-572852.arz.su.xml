<multipost id="bolt-arz-DF-175-182187-572852" language="Arabic">
<post id="bolt-arz-DF-175-182187-572852_p1">
<su id="bolt-arz-DF-175-182187-572852_p1_su1">
 السلام عليك ورحمة الله وبركاته
</su>
<su id="bolt-arz-DF-175-182187-572852_p1_su2">
 ازيكم يا بنات
</su>
<su id="bolt-arz-DF-175-182187-572852_p1_su3">
 الموضوع ده نداء لفتوكات الي ساكنين في حدائق الاهرام
</su>
<su id="bolt-arz-DF-175-182187-572852_p1_su4">
 وياريت الموضوع ده ميتنقلش لانه مش فضفضه ولا شات
</su>
<su id="bolt-arz-DF-175-182187-572852_p1_su5">
 انا احكيلكم علي حاجه
</su>
<su id="bolt-arz-DF-175-182187-572852_p1_su6">
 حدائق الاهرام بتمر بكل اللي كان بتمر بيه مصر قبل الثوره
</su>
<su id="bolt-arz-DF-175-182187-572852_p1_su7">
 حدائق الاهرام ميزانيتها كانت هاتخليها من ارقي المدن الجديده لكن مع الاسف مع السرقه والنهب و الاهمال اللي بيحصل فيها من الجمعيه المسئوله عنها بقت من اسوأ المدن
</su>
<su id="bolt-arz-DF-175-182187-572852_p1_su8">
 بعد مالناس اشترت فيها الشقق غاليه علي انها راقيه دلوقتي لو فضلت علي حالها اللي في النازل ده هتبقا عشوائيات
</su>
<su id="bolt-arz-DF-175-182187-572852_p1_su9">
 هديكوا امثله فيها عدد لا نهائي من التكاتك
</su>
<su id="bolt-arz-DF-175-182187-572852_p1_su10">
 السواقين بتوعهم اشكااااال غريبه
</su>
<su id="bolt-arz-DF-175-182187-572852_p1_su11">
 مفيش اي امن
</su>
<su id="bolt-arz-DF-175-182187-572852_p1_su12">
 مفيش سور يحميها
</su>
<su id="bolt-arz-DF-175-182187-572852_p1_su13">
 مبقتش امان بالمره
</su>
<su id="bolt-arz-DF-175-182187-572852_p1_su14">
 مبقاش في اي التزام من المقاولين بالبنا لا بقا في جناين ولا جراجات
</su>
<su id="bolt-arz-DF-175-182187-572852_p1_su15">
 البهوات بقوا يعملوا الجراجات محلات من اي نووووع يعني ممكن قهوه بلدي محل كشري فرن عيش
</su>
<su id="bolt-arz-DF-175-182187-572852_p1_su16">
 مع ان في مول المفروض مخصص للحاجات دي
</su>
<su id="bolt-arz-DF-175-182187-572852_p1_su17">
 لكن البهوات مسقعين المحلات ومش راضيين يبيعوها
</su>
<su id="bolt-arz-DF-175-182187-572852_p1_su18">
 وكمان في اراضي كتير مخصصه للخدمات بقت بتستخدم في اغراض تانيه
</su>
<su id="bolt-arz-DF-175-182187-572852_p1_su19">
 تخيلو انها مفيهاش جامع كبير كده زي باقي المناطق
</su>
<su id="bolt-arz-DF-175-182187-572852_p1_su20">
 كلها مساجد ومصليات صغيره اصحاب العماير هما اللي عاملينها مثلا في جزء من عمارتهم
</su>
<su id="bolt-arz-DF-175-182187-572852_p1_su21">
 المفروض البنا علي اربع ادوار
</su>
<su id="bolt-arz-DF-175-182187-572852_p1_su22">
 دلوقتي بيبنوا علي 5 و 6 و ساعات سبعه
</su>
<su id="bolt-arz-DF-175-182187-572852_p1_su23">
 وطبعا الجمعيه بتظبطهم وبتعملهم تصالح
</su>
<su id="bolt-arz-DF-175-182187-572852_p1_su24">
 وخلاص يبقا الوضع كما هوا عليه
</su>
<su id="bolt-arz-DF-175-182187-572852_p1_su25">
 تصالح مع كل المخالفات
</su>
<su id="bolt-arz-DF-175-182187-572852_p1_su26">
 بقت مدينه المخالفات
</su>
<su id="bolt-arz-DF-175-182187-572852_p1_su27">
 المهم مش عايزه اطول عليكو
</su>
<su id="bolt-arz-DF-175-182187-572852_p1_su28">
 احلي حاجه في حدايق الاهرام والحاجه الوحيده اللي مصبره الناس علي الهم اللي احنا فيه ده هي الجيره الطيبه 
</su>
<su id="bolt-arz-DF-175-182187-572852_p1_su29">
 الحمد لله نوعيه نادره من السكان المحترمين الايجابيين
</su>
<su id="bolt-arz-DF-175-182187-572852_p1_su30">
 وعشان كده في جروب علي الفيس بوك مخصص لحل مشاكل حدائق الاهرام
</su>
<su id="bolt-arz-DF-175-182187-572852_p1_su31">
 ودايما في وقفات احتجاجيه لحد السبت اللي فات
</su>
<su id="bolt-arz-DF-175-182187-572852_p1_su32">
 كان في وقفه لاسقاط الجمعيه وتعيين جمعيه منتخبه
</su>
<su id="bolt-arz-DF-175-182187-572852_p1_su33">
 والجمعه اللي جايه ان شاء الله جمعه الغضب لاسقاط الجمعيه
</su>
<su id="bolt-arz-DF-175-182187-572852_p1_su34">
 الحمد لله في برامج كتير هتصور
</su>
<su id="bolt-arz-DF-175-182187-572852_p1_su35">
 زي مثلا برنامج الحقيقه لوائل الابراشي وكمان قناة الجزيره مباشر
</su>
<su id="bolt-arz-DF-175-182187-572852_p1_su36">
 المطلوب بقا ان اي حد هنا من سكان الحدايق لازم يكون موجود يوم الجمعه ان شاء الله في ثورتنا علي الظلم والسرقه والنهب
</su>
<su id="bolt-arz-DF-175-182187-572852_p1_su37">
 ثورتنا لاسقاط الجمعيه الحراميه
</su>
<su id="bolt-arz-DF-175-182187-572852_p1_su38">
 تخيلو ان الجمعيه مع سواقين التكاتك مع البوابين مع المقاولين المخالفين عاملين ربطيه علي السكان
</su>
<su id="bolt-arz-DF-175-182187-572852_p1_su39">
 طبعا ماهم مصالحهم مشتركه
</su>
<su id="bolt-arz-DF-175-182187-572852_p1_su40">
 لدرجه ان كميه كبيره من التكاتك جت للناس في الوقفه قال يعني بيخوفونا
</su>
<su id="bolt-arz-DF-175-182187-572852_p1_su41">
 وكل ده مثبت ومتصور علي الجروب
</su>
<su id="bolt-arz-DF-175-182187-572852_p1_su42">
 احنا الحمد لله عندنا مشاريع كتير منها نقل داخلي باذن الله
</su>
<su id="bolt-arz-DF-175-182187-572852_p1_su43">
 عشان ننسف التكاتك اللي بيسوقها البلطجيه دي نسف
</su>
<su id="bolt-arz-DF-175-182187-572852_p1_su44">
 وكمان شركه امن وبناء سور وحاجات كتييييييير اووووي ممكن تتابعونا علي الجروب
</su>
<su id="bolt-arz-DF-175-182187-572852_p1_su45">
 بس اهم حاجه دلوقتي هي اسقاط الجمعيه
</su>
<su id="bolt-arz-DF-175-182187-572852_p1_su46">
 اي تفاصيل انا ممكن ابعتها علي الخاص
</su>
<su id="bolt-arz-DF-175-182187-572852_p1_su47">
 يعني اسم الجروب والمواعيد واي حاجه عايزنها
</su>
<su id="bolt-arz-DF-175-182187-572852_p1_su48">
 عشان ممنوع احط اللينك هنا
</su>
<su id="bolt-arz-DF-175-182187-572852_p1_su49">
 واللي مش من سكان حدايق الاهرام عايزينكوا تدعولنا
</su>
<su id="bolt-arz-DF-175-182187-572852_p1_su50">
 وطولت عليكوا معلش وشكراااااااااااا
</su>
</post>
<post id="bolt-arz-DF-175-182187-572852_p2">
<su id="bolt-arz-DF-175-182187-572852_p2_su1">
 كفاية البلطجة اللي شغالة اليومين دول هناك
</su>
<su id="bolt-arz-DF-175-182187-572852_p2_su2">
 البنت اللي اتخطفت في جاردينيا !! وطلع صاحب المحل اللي ماجر تحت العمارة هو اللي عمل كده
</su>
<su id="bolt-arz-DF-175-182187-572852_p2_su3">
 ربنا يستر والجمعية فعلا عايزة تتغير
</su>
<su id="bolt-arz-DF-175-182187-572852_p2_su4">
 مشكورة حبيبتي على الموضوع بس للاسف انا مش حبقى موجودة يوم الجمعة
</su>
</post>
<post id="bolt-arz-DF-175-182187-572852_p5">
<su id="bolt-arz-DF-175-182187-572852_p5_su1">
 بجد برافو عليكو
</su>
<su id="bolt-arz-DF-175-182187-572852_p5_su2">
 فعلا لازم ماحدش يسكت لما يشوف فساد وطلم
</su>
<su id="bolt-arz-DF-175-182187-572852_p5_su3">
 ربنا يوفقكو ان شاء الله وينصركو
</su>
</post>
<post id="bolt-arz-DF-175-182187-572852_p6">
<su id="bolt-arz-DF-175-182187-572852_p6_su1">
 ياااااااااااه بجد ضايقتيني كتير ده انا كنت بحب اروح لبنت خالتي هناك منطقه هاديه و راقيه 
</su>
<su id="bolt-arz-DF-175-182187-572852_p6_su2">
 بجد ربنا معاكوا و ان شاء الله تسقط الجمعيه و ترتقوا بالمنطقه باذن الله
</su>
</post>
<post id="bolt-arz-DF-175-182187-572852_p7">
<su id="bolt-arz-DF-175-182187-572852_p7_su1">
 يعني مينفعش اشتري فيها ولا ايه 
</su>
<su id="bolt-arz-DF-175-182187-572852_p7_su2">
 انا كنت ناويه اشتري فيها بعد ما انزل مصر انشاء الله
</su>
<su id="bolt-arz-DF-175-182187-572852_p7_su3">
 (الاهو صحيح ايه اسعار الشقق المساحات الكبيره)وهل في مدارس ولا دي كمان لا 
</su>
<su id="bolt-arz-DF-175-182187-572852_p7_su4">
 طمنيني عشان اعرف اغير رائي ولا اتكل علي الله واشتري فيها
</su>
</post>
<post id="bolt-arz-DF-175-182187-572852_p22">
<su id="bolt-arz-DF-175-182187-572852_p22_su1">
 الساكت عن الحق شيطان أخرس
</su>
<su id="bolt-arz-DF-175-182187-572852_p22_su2">
 تقدموا ببلاغات جماعية الى كل الجهات بما فيها المجلس العسكرى و مجلس الشعب و رئاسة الوزراء
</su>
</post>
<post id="bolt-arz-DF-175-182187-572852_p24">
<su id="bolt-arz-DF-175-182187-572852_p24_su1">
 ربنا معاكم....يا رب........يا ريت لو في امكانية كمان توصلوا صوتكم لنائب دايرتكم يمكن يقدر يعمل حاجة ويساعد مع اللي انتوا ناويين تعملوه ويوصل صوتكم لحد من المسؤوليين..والله أعلم.......
</su>
<su id="bolt-arz-DF-175-182187-572852_p24_su2">
 لك الله يا مصر
</su>
</post>
</multipost>
