<?xml version="1.0" encoding="UTF-8"?>
<multipost id="bolt-arz-DF-210-186177-3026411" language="Arabic">
<post id="bolt-arz-DF-210-186177-3026411_p1">
<su id="bolt-arz-DF-210-186177-3026411_p1_su1">
السلام عليكم ورحمة الله وبركاته
</su>
<su id="bolt-arz-DF-210-186177-3026411_p1_su2">
دة أول موضوع ليا فى قسم النقاش الهادف وأتمنى يعجبكم
</su>
<su id="bolt-arz-DF-210-186177-3026411_p1_su3">
نبدأ بقى....
</su>
<su id="bolt-arz-DF-210-186177-3026411_p1_su4">
كل واحد منكم يتخيل معايا إن وهو قاعد كدة فى أمان ربنا لقى بومة داخلة عليه هايعمل إيه ساعتها؟
</su>
<su id="bolt-arz-DF-210-186177-3026411_p1_su5">
أنا بقى حصل لى الموقف دة أحكيلكم الحكاية ولاهأطول عليكم؟
</su>
<su id="bolt-arz-DF-210-186177-3026411_p1_su6">
أحكيها بالمرة وخلاص
</su>
<su id="bolt-arz-DF-210-186177-3026411_p1_su7">
أصل وإحنا قاعدين بنفطر فى يوم كنا سايبين الباب مفتوح(البيت بتاعنا لوحدنا) فسمعنا صوت خبط ورزع جااااامد كنا نحسبها قطة نازلة من فوق ولاحاجة أصل القطط قاعدة عندنا فوق ونفاجأ ببومة داخلة علينا وشها استغفر الله العظيم يارب طبعاً أنا اتلبشت فى بعضيا وخفت منها أول مرة تدخل عليا بومة!  وبرغم إن البومة كانت بيضة إلا إن بياضها مخفاش كآبة وشها (استغفر الله العظيم يارب)
</su>
<su id="bolt-arz-DF-210-186177-3026411_p1_su8">
وطبعاً مقدرتش أمسك نفسى من التشاؤم ومقدرتش أمسك مشاعرى وخاصةً إن أنا دلوقتى مصدوم مع إنى شفت بومة قبل كدة بس أنا ساعتها اللى رحت لمكانها آخر ماكنت أتوقع إن البومة هى اللى تنزلى من فوق
</su>
<su id="bolt-arz-DF-210-186177-3026411_p1_su9">
وباينها كدة كانت نعسانة أو مش شايفة بسبب النور اللى كنا مشغلينه علشان كدة كانت بتدور على مكان عتمة وماارتاحتش غير لما حطينا عليها طبق كبير وبعد كدة طلعناها برة بعد عناء طويل
</su>
<su id="bolt-arz-DF-210-186177-3026411_p1_su10">
وطبعاً بعد اللى حصل دة حسيت لوهلة إن أنا عايش فى محمية طبيعية مش فى بيت وخاصةً إن بعديها دخلت علينا اليمامة اللى معششة عندنا من الباب برده فالواحد حس إنه لازم يكون معاه بندقية صيد تحسباً للظروف ليلاقى أسد داخل عليه ولا غراب يلبس فى وشه ولا خفاش يلزق فيه
</su>
<su id="bolt-arz-DF-210-186177-3026411_p1_su11">
المهم بعد المحمية اللى دخلنا فيها دى ودخلتكوا معايا قعدنا نتساهر فحكينا عن الناس ومعتقداتها الخرافية واستغربت لما سمعت الحاجات اللى هاقولها لكم دى
</su>
<su id="bolt-arz-DF-210-186177-3026411_p1_su12">
1- يقول لك طائر أبوقردان دة كان إنسان واتوضأ بلبن فربنا سخطه طائر!!!!!
</su>
<su id="bolt-arz-DF-210-186177-3026411_p1_su13">
2_ يقول لك إن السلحفاة دى كانت ست عندها طاحونة قمح فجت ست تستعير منها الطاحونة فالست رفضت فربنا سخطها سلحفاة واتحشرت الست دى بين قرصين الطاحونة فبقت بكدة سلحفاة
</su>
<su id="bolt-arz-DF-210-186177-3026411_p1_su14">
3_ يقول لك إن البومة دى كانت ست عينيها وحشة فربنا سخطها بومة ويقول لك لو دققت النظر فى وش البومة هاتلاحظ وش ست  علشان كدة اللى بيحسد بنقول عليه بومة!
</su>
<su id="bolt-arz-DF-210-186177-3026411_p1_su15">
يعنى شفت خيالهم الواسع كان عامل إزاى!!!!!
</su>
<su id="bolt-arz-DF-210-186177-3026411_p1_su16">
أتمنى إن الموضوع يعجبكم
</su>
</post>
<post id="bolt-arz-DF-210-186177-3026411_p2">
<su id="bolt-arz-DF-210-186177-3026411_p2_su1">
ههههههههههههههه اقوال تموت من الضحك
</su>
<su id="bolt-arz-DF-210-186177-3026411_p2_su2">
ازاى ممكن حد يصدق كدة
</su>
<su id="bolt-arz-DF-210-186177-3026411_p2_su3">
بس بجد حضرتك حسستنى انى كنت بفطر معاكو وانت بتحكى
</su>
<su id="bolt-arz-DF-210-186177-3026411_p2_su4">
بس انا عن نفسى لو لقيت بومة وقعت عندى هفرح وهجرى اتفرج عليها وممكن اخدها اربيها
</su>
<su id="bolt-arz-DF-210-186177-3026411_p2_su5">
حرام عليكو متقلوش عليها شؤم دة دة طائر مسكين
</su>
<su id="bolt-arz-DF-210-186177-3026411_p2_su6">
انا شفت البومة مرة فى الحديقة كانت بيضة بردو بس كانت بصالنا علطول كدة من فوق الشجرة كأنها بتراقبنا فخفت شوية بس انا مع ذلك بحب الكائنات اللى مش مؤذية
</su>
<su id="bolt-arz-DF-210-186177-3026411_p2_su7">
واليمامة غلبانة بقى محدش ييجى عند العش بتاعها
</su>
<su id="bolt-arz-DF-210-186177-3026411_p2_su8">
بس يا ريت حضرتك لو تعرف خرافات تانى بتتقال قوللنا عليها
</su>
<su id="bolt-arz-DF-210-186177-3026411_p2_su9">
هو يظهر ان كل الكائنات الحية كانت بنى آديمن وكل بعمله اتسخط زى الحدوتة بتاعت الامير اللى اتسخط ضفدع لانه كان مزعل الساحرة الشريييييرة اللى بتطلع بالليل
</su>
<su id="bolt-arz-DF-210-186177-3026411_p2_su10">
والحصان نعمان اللى كان انسان ((والله وحشنى السندباد))
</su>
<su id="bolt-arz-DF-210-186177-3026411_p2_su11">
شكرا على التوبيك
</su>
<su id="bolt-arz-DF-210-186177-3026411_p2_su12">
ومحدش ييجى عن اليمامة
</su>
</post>
<post id="bolt-arz-DF-210-186177-3026411_p5">
<su id="bolt-arz-DF-210-186177-3026411_p5_su1">
ايه كميه الحيونات ديه ؟؟
</su>
<su id="bolt-arz-DF-210-186177-3026411_p5_su2">
ديه دخلت البيت ازاى ؟؟
</su>
<su id="bolt-arz-DF-210-186177-3026411_p5_su3">
احنا من سنه كان بيتنا قيه خمس قطط و ما ادارك انك تعيش فى بيت فى خمس قطط و كلهم شلقين جدا و عالطول بيجروا ورا بعض و بيضربوا بعض و يهزروا مع بعض و احتمال تكون قاعد فى امان الله و تلاقى اذ فجاه قط فى رجلك و تانى بيجرى ورا حواليك...
</su>
<su id="bolt-arz-DF-210-186177-3026411_p5_su4">
احنا كنا لما نجتمع على سفره و عندنا ضيوف كانت قطط و انت قاعد تاكل تنزل تحت السفره و تلعب فى رجلين الضيوف و تجرى و طبعا محدش بيعرف ياكل
</su>
<su id="bolt-arz-DF-210-186177-3026411_p5_su5">
و لما قط يدخل يستخبى فى اوضتك و تكون فاكر الاوضه فاضيه و تدخل تنام و فجاه تلاقى القط جنبك على سرير ده احساس بجد وحش اوى و فظيع و كنت ساعتها بتخض جدا
</su>
<su id="bolt-arz-DF-210-186177-3026411_p5_su6">
ديه اقل ذكريات ممكن اقولها مع القطط و ده غير بقى الى كانت ايدى على طول متعورة بسبب سيمبا معرفش ليه مش كان بيحبنى,,,تقريبا عشان كنت بدلع ميشو و هو لا
</su>
<su id="bolt-arz-DF-210-186177-3026411_p5_su7">
حتى الحقد بقى بين القطط
</su>
<su id="bolt-arz-DF-210-186177-3026411_p5_su8">
بس حاليا البيت مش فيه و لا قط و لما خالى راح اشترى قط و قالى انا الى اربيه ماما قالت لى لو دخل البيت حكرشك بره البيت ههههه اظن ماما بتعشق حاجه اسمها قطط و الله بس احنا اتبهدنا جدا فى موضوع القطط ده و صالون يبوظ بسبب الخربشه و حاجات تجنن فعلا
</su>
<su id="bolt-arz-DF-210-186177-3026411_p5_su9">
بس محمد اخويا صغير ماما وعدته فى عيد ميلاده حتجيب قطه
</su>
<su id="bolt-arz-DF-210-186177-3026411_p5_su10">
ايه رايك بقى فى محميه الطبيعه الى كنت انا عايشه فيها ؟؟
</su>
</post>
<post id="bolt-arz-DF-210-186177-3026411_p6">
<su id="bolt-arz-DF-210-186177-3026411_p6_su1">
ههههههههههههههههههههه
</su>
<su id="bolt-arz-DF-210-186177-3026411_p6_su2">
والله فكرتني بالبيت عندنا
</su>
<su id="bolt-arz-DF-210-186177-3026411_p6_su3">
وحلوة أوي الحكايات الخرافية أول مرة أسمعها
</su>
<su id="bolt-arz-DF-210-186177-3026411_p6_su4">
ده إحنا عندنا قنافذ وقدامي دلوقتي 2 بيتعرفوا على بعض
</su>
<su id="bolt-arz-DF-210-186177-3026411_p6_su5">
ولا القطط بقى والكلاب والسلاحف والذي منه
</su>
<su id="bolt-arz-DF-210-186177-3026411_p6_su6">
بس العطف حلو بردو وكله بثوابه
</su>
<su id="bolt-arz-DF-210-186177-3026411_p6_su7">
تسلم إيدك على الموضوع الجميل
</su>
</post>
<post id="bolt-arz-DF-210-186177-3026411_p7">
<su id="bolt-arz-DF-210-186177-3026411_p7_su1">
موضوع رائع على فكرة معظم الحكايات الخرافية دى جدتى حكتهالى قبل كده والظاهر إن دا موروث شعبى لأنه منتشر بنفس الطريقة.
</su>
<su id="bolt-arz-DF-210-186177-3026411_p7_su2">
أنا بقى دخل عليا قبل كده البيت خفاش ودخلت أنا وابن عمتى علشان نموته ، فما كان من ابن عمتى الا انه بمجرد دخولى الأوضه اللى الخفاش عمال يلف ويطير فيها.... وراح قافل عليا الباب من بره وقالى اتعامل يانجم أنا بخاف من الخفاش وسبنى أنا والخفاش فى معركة دامية انتصرت فيها بضربة نجلاء من المقشة اللى فى إيدى.
</su>
</post>
</multipost>
