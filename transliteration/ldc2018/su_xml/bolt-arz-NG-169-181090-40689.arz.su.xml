<multipost id="bolt-arz-NG-169-181090-40689" language="Arabic">
<post id="headline">
<su id="headline_su1"> ثقافه جيل - شاركونـــــــا الرأى</su>
</post>
<post id="bolt-arz-NG-169-181090-40689_p1">
<su id="bolt-arz-NG-169-181090-40689_p1_su1"> ما رأيك فى ان الجيل الحالى الذى ننتمى اليه متهم بالسطحية وليس له هدف او مبدأ او قيم فى الحياه؟ هل انت متفق مع هذا الرأى! ام معارض لهذا الرأى؟</su>
<su id="bolt-arz-NG-169-181090-40689_p1_su2">  كيف يمكننا ان ندافع عن هذا الجيل</su>
</post>
<post id="bolt-arz-NG-169-181090-40689_p2">
<su id="bolt-arz-NG-169-181090-40689_p2_su1"> أكيد طبعا مش صحيح</su>
<su id="bolt-arz-NG-169-181090-40689_p2_su2"> لأن كل جيل له مميزاته وعيوبه</su>
<su id="bolt-arz-NG-169-181090-40689_p2_su3"> يعني كل الأجيال التي سبقتنا فيها من السلبيه والأيجابيه فيهم من العلماء والأدباء وغير ذلك</su>
<su id="bolt-arz-NG-169-181090-40689_p2_su4"> لاكن من منا اتولد عالم او اديب او فنان أو او او</su>
<su id="bolt-arz-NG-169-181090-40689_p2_su5"> يعني لابد من أتاحه الفرص الكامله لنا</su>
<su id="bolt-arz-NG-169-181090-40689_p2_su6"> أكيد برده سوف نجد مننا مثل الأجيال التي سبقتنا</su>
<su id="bolt-arz-NG-169-181090-40689_p2_su7"> شكرا ليكي يامروه</su>
<su id="bolt-arz-NG-169-181090-40689_p2_su8"> بود وإخلاص باشا</su>
</post>
<post id="bolt-arz-NG-169-181090-40689_p3">
<su id="bolt-arz-NG-169-181090-40689_p3_su1"> بصى يا مروة هوة اة انا ضد التعميم دة لكن بلتمس لاصحاب الاراء دى العذر</su>
<su id="bolt-arz-NG-169-181090-40689_p3_su2"> لية لانهم شايفين الظاهر والظاهر سيىء</su>
<su id="bolt-arz-NG-169-181090-40689_p3_su3"> وفعلا فئة وللاسف كبيرة من الشباب تتفاوت ما بين التفاهة و عدم الاحساس بالمسئولة</su>
<su id="bolt-arz-NG-169-181090-40689_p3_su4"> ودة بسبب تاثيرات كتيرة جدا اصبحت لا تعد ولا تحصى</su>
<su id="bolt-arz-NG-169-181090-40689_p3_su5"> وبالطبع السيئة بتعم فرأو ان هذا هو الحال</su>
<su id="bolt-arz-NG-169-181090-40689_p3_su6"> ولكن ارجع اقول ان ضد المبدا والتعميم دة لان لكل قاعدة شواذا والتافهين وعديمى الاحساس بالمسئولية هم شواذ القاعدة ولا يجب ان يكونوا هم رمز الجيل وياخذ الاشخاص الاسوياء بذنوبهم التى اقترفوها</su>
<su id="bolt-arz-NG-169-181090-40689_p3_su7"> وكما قال (( باشا)) كل جيل كما له عيوبة فله مميزات لا يجب ابدا ان نتغاضى عنها وننكرها بهذا الشكل</su>
<su id="bolt-arz-NG-169-181090-40689_p3_su8"> تحياتى</su>
<su id="bolt-arz-NG-169-181090-40689_p3_su9"> بقايا انسانة</su>
</post>
<post id="bolt-arz-NG-169-181090-40689_p4">
<su id="bolt-arz-NG-169-181090-40689_p4_su1"> اهلا بيكى يا مروه</su>
<su id="bolt-arz-NG-169-181090-40689_p4_su2"> لكل جيل مميزاته وعيوبه</su>
<su id="bolt-arz-NG-169-181090-40689_p4_su3"> واذا كان ده راى البعض دلوقتى فبمرور الوقت حنلاقى بعد شويه الامور بتتغير ودى اجمل حاجه</su>
<su id="bolt-arz-NG-169-181090-40689_p4_su4"> جيلنا كتير واعى .ومش معنى وجود فئه بتفكر بسطحيه ان يكون معناها انهم مش واعيين لبلدهم ولمستقبلهم</su>
<su id="bolt-arz-NG-169-181090-40689_p4_su5"> احنا بنحب الحياه زى ما بنحب نكون مستقبلنا بايدينا .مش لازم نكون مكشرين وشايلين الهم علشان يتقال علينا مثقفين</su>
</post>
<post id="bolt-arz-NG-169-181090-40689_p5">
<su id="bolt-arz-NG-169-181090-40689_p5_su1"> اول حاجة مرحب بك ودى اول مشاركة لك حسب المسجل بخانة المشاركات فاهلا وسهلا </su>
<su id="bolt-arz-NG-169-181090-40689_p5_su2"> الموضوع ده كبير ويستحق التأمل مننا كلنا عشان لو دققنا بنلاقى ان كل جيل بيكون صعب عليه يقدر يتعامل مع اللى قبله والاقدم وهكذا</su>
<su id="bolt-arz-NG-169-181090-40689_p5_su3">  وده بسبب تطور الحياة واساليبها والخمسين سنة الماضية نقلت البشر من حال لحال تانى خالص يعنى حصلت طفرة علمية قوية جدا جدا اتسببت فى وجود فجوة كبيرة بين كل جيل واللى قبله</su>
<su id="bolt-arz-NG-169-181090-40689_p5_su4">  بل بالعكس كمان انا باشوف ان الفجوة دى بقت موجودة بين ابناء الجيل الواحد </su>
<su id="bolt-arz-NG-169-181090-40689_p5_su5"> فطبعا بقى طبيعى جدا بسبب الطفرات العلمية والمادية اللى حصلت ان الناس تكون سلوكياتها غير منسجمة مع بعضها</su>
<su id="bolt-arz-NG-169-181090-40689_p5_su6">  وده اللى بيخلى الجيل الحالى موجه له اتهامات كبيرة لأن معنى كلمة الثقافة انها سلوك مكتسب والسلوك المكتسب فى ظل التقدم العلمى وطفرة عالم الاتصالات خلت الشباب فى تصرفاته سطحى سريع غالبا متهور وحركته مش متوافقه مع من هم قبله من الاجيال</su>
<su id="bolt-arz-NG-169-181090-40689_p5_su7">  واختلفت الحياة فى شكلها العام واصبحت المتع اللحظية هى المسيطرة على مزاجات الشباب لأنها تتفق ورتم الحياة </su>
<su id="bolt-arz-NG-169-181090-40689_p5_su8"> وبعد الشباب عن مفاهيم كانت مهيمنة على من سبقوهم من فكرة البيت والاسرة والاستقرار وده هو الباب الملكى لعبور الشاب من مستوى معيشى غير مسئول لمستوى يتحمل فيه المسئولية</su>
<su id="bolt-arz-NG-169-181090-40689_p5_su9"> مفيش حاجة اسمها ندافع عن شئ لو ماكنا واثقين وفاهمين اصل القضية</su>
<su id="bolt-arz-NG-169-181090-40689_p5_su10"> الدفاع مش عالفاضية والمليانة</su>
<su id="bolt-arz-NG-169-181090-40689_p5_su11"> الشباب ممكن مظلوم ومش محتاج لدفاع لأنه مفيش تهمة اصلا</su>
<su id="bolt-arz-NG-169-181090-40689_p5_su12"> لكن لازم الكبير لوفيه حساب يبقى للكبير ولازم اللى افسد شئ يصلحه</su>
</post>
<post id="bolt-arz-NG-169-181090-40689_p8">
<su id="bolt-arz-NG-169-181090-40689_p8_su1"> للاسف الشديد ايوه</su>
<su id="bolt-arz-NG-169-181090-40689_p8_su2"> الولاد اكبر همهم بنت حلوه شبه ممثله او مغنيه ووظيفه مريحه بمرتب مغرى واعفاء من الخدمه العسكريه وياريت لو عقد عمل بدوله بتروليه</su>
<su id="bolt-arz-NG-169-181090-40689_p8_su3"> وبعض الاحيان تكون الاهتمامات جرعه المخدرات اليوميه والفسح المسائيه وجرعه التظبيط البينيه</su>
<su id="bolt-arz-NG-169-181090-40689_p8_su4"> اما عن البنات عايزين عريس امور رياضى ولافف وداير وفاهم الصياعه كويس مش مقفل ومتزمت وشقه كبيره فى حى راقى وجهاز من اغلى الماركات وفرح كبير فى قاعه مشهوره وعيشه مرتاحه بعد كده</su>
<su id="bolt-arz-NG-169-181090-40689_p8_su5"> وغير كده تعالى اسألى فى المعلومات العامه !</su>
<su id="bolt-arz-NG-169-181090-40689_p8_su6"> فى الدين لو لقيتى اجابات هتلاقى بغبغانات حافظه ومش فاهمه حاجه !</su>
<su id="bolt-arz-NG-169-181090-40689_p8_su7"> اسألى الخريجين فى اختصاصات دراستهم وهتشوفى العجب العجاب!</su>
<su id="bolt-arz-NG-169-181090-40689_p8_su8"> اسألى عن الالمام بالاحداث الجاريه العالميه او حتى المحليه !</su>
<su id="bolt-arz-NG-169-181090-40689_p8_su9"> الاجيال اللى قبلنا كانوا بيقرأوا كتير وبيتعلموا صح وبياخدوا العلم من مصادره الموثوقه</su>
<su id="bolt-arz-NG-169-181090-40689_p8_su10"> كان عندهم اخلاق وقيم وثقافه العيب وميصحش واللى بقت دلوقتى ثقافه كلو عادى</su>
<su id="bolt-arz-NG-169-181090-40689_p8_su11"> اللى قبلنا عاصروا ثوره وحروب واحداث سياسيه مكانوش بيقفوا يتفرجوا عليها من بعيد بالعكس كانوا محرك اساسي فيها</su>
<su id="bolt-arz-NG-169-181090-40689_p8_su12"> كان عندهم اهتمامات كتير بحاجات كتير واتقان للى بيعملوه</su>
<su id="bolt-arz-NG-169-181090-40689_p8_su13"> اللى بيمارس هوايه بيمارسها عن موهبه واتقان واللى رياضى فرياضى بجد مش ادويه ومنظر ع الفاضى</su>
<su id="bolt-arz-NG-169-181090-40689_p8_su14"> كنا متميزين فى مجالات كتير فعلا</su>
<su id="bolt-arz-NG-169-181090-40689_p8_su15"> دلوقتى للاسف احنا بلا هويه لو بصيتى للبسنا وكلامنا مش هتلاقيه شبهنا - شبه اللى مفروض نكون عليه-</su>
<su id="bolt-arz-NG-169-181090-40689_p8_su16"> عايزين نقلد وياريت فالحين فى التقليد الا بردو بنقلد عن عدم فهم بنهتم بالمظاهر فقط اهم شئ الموبايل والعربيه وماركات الهدوم والنضاره الاصلى مش التقليد!</su>
<su id="bolt-arz-NG-169-181090-40689_p8_su17"> بقينا بجد مغيبين وعايزين كل حاجه بسرعه ومن غير تعب مفيش حد بقي عنده ضمير ولو لقيتى واحد هتلاقى حواليه 100 بيقولوله كبر ياعم دماغك انت هتصلح الكون متعرضهاش قوى كده متبقاش قفل الى اخر الكلام الهدام</su>
<su id="bolt-arz-NG-169-181090-40689_p8_su18"> ناهيكى عن كميه العقد النفسيه والاحباطات المترتبه عما سبق ذكره وبالاضافه الى سوء احوال الامم العربيه وتدهور اوضاعها فى كل مجالاتها واخيرا سلب المواطن حقوقه وكرامته وحقه حتى ان يحلم بمستقبل افضل</su>
<su id="bolt-arz-NG-169-181090-40689_p8_su19"> يؤسفنى اقولك ان الوضع جدا مزرى</su>
<su id="bolt-arz-NG-169-181090-40689_p8_su20"> ربنا يلطف بينا</su>
</post>
</multipost>
