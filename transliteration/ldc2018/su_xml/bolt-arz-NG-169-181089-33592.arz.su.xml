<multipost id="bolt-arz-NG-169-181089-33592" language="Arabic">
<post id="bolt-arz-NG-169-181089-33592_p8">
<su id="bolt-arz-NG-169-181089-33592_p8_su1"> دمعة حزن ...</su>
<su id="bolt-arz-NG-169-181089-33592_p8_su2"> مش صحيح حكاية زيادة الرواتب 75% منين جبتيها أختى الفاضلة</su>
<su id="bolt-arz-NG-169-181089-33592_p8_su3"> كل ما هنالك أن الحكومة وعدت بـ 30% زيادة فى رواتب العاملين ولعلمك إلى الأن الناش تشتكى من عدم حصولهم عليها .. مع العلم أن الاسعار ارتفعت 300 %</su>
<su id="bolt-arz-NG-169-181089-33592_p8_su4"> شوفى .. سيبك من الأرقام وعيشى الوضع اللى الناس عايشاه فى بلدنا </su>
<su id="bolt-arz-NG-169-181089-33592_p8_su5"> شوفى الصحافة والفضائيات وقارنى هل بيتطابق مع عيشة الناس وللا لأ .</su>
<su id="bolt-arz-NG-169-181089-33592_p8_su6"> أنا لا أشكك فى الأرقام ولو أنها مبالغة شوية لكن بالفعل الاقتصاد حقق معدل كويس لكن المشكلة فى عدم العدالة فى توزيع الدخل </su>
<su id="bolt-arz-NG-169-181089-33592_p8_su7"> باختصار بيروح جيوب ناس معينة شريحة علية القوم والمواطن البسيط لم يزداد إلا فقراً واهمالاً .</su>
<su id="bolt-arz-NG-169-181089-33592_p8_su8"> عارفة ترتيب مصر فى تقرير فورين بولسى اللى عملته فى 2007 والذى يقيس الفشل الحكومى .. </su>
<su id="bolt-arz-NG-169-181089-33592_p8_su9"> ترتيبها 31 من أصل 148 دولة وأشار التقرير إلى أن أداء مصر الاقتصادى تراجع بصورة كارثية .</su>
<su id="bolt-arz-NG-169-181089-33592_p8_su10"> لاحظى كلمة كارثى دى .</su>
<su id="bolt-arz-NG-169-181089-33592_p8_su11"> لسه حالاً قبل ما أكتب التعقيب ده قريت خبر بيقول :</su>
<su id="bolt-arz-NG-169-181089-33592_p8_su12"> صرح المهندس «فتحي عبدالعزيز» ــ وكيل أول وزارة التضامن الاجتماعي لــ «الدستور» بأن احتياطي القمح المحلي يكفي لمدة أربعة أشهر قادمة فقط وسينتهي في فبراير المقبل، مشيراً إلي أن الاحتياطي يبلغ حوالي 700 ألف طن .</su>
<su id="bolt-arz-NG-169-181089-33592_p8_su13"> تقولى أيه فى حكومة بلد زراعى زى مصر عندها النيل ومش عارفة توفر رغيف العيش .</su>
<su id="bolt-arz-NG-169-181089-33592_p8_su14"> الموضوع شرحه يطول ولكن الوضع سىء للغاية </su>
<su id="bolt-arz-NG-169-181089-33592_p8_su15"> ولايقول بغير ذلك والصورة الوردية والجنة الموعودة غير الحكومة فقط ولا يصدقها أحد . </su>
<su id="bolt-arz-NG-169-181089-33592_p8_su16"> أسمع تصريحاتها أقول أنا عايش فى جنة .. ألتفت حواليا ملاقيش لا رغيف عيش ولاعلاج ومش كده وبس لأ وحوادث وكوارث بالكوم من العبارة لحريق مجلس الشورى والمسرح القومى لحادثة الدويقة لانقلاب القطارات للاعداد الفلكية لموتى حوادث الطرق .... وغيره وغيره .. </su>
<su id="bolt-arz-NG-169-181089-33592_p8_su17"> نسأل الله السلامة يا دمعة .</su>
<su id="bolt-arz-NG-169-181089-33592_p8_su18"> تقبلى تحياتى .</su>
</post>
<post id="bolt-arz-NG-169-181089-33592_p9">
<su id="bolt-arz-NG-169-181089-33592_p9_su1"> الحزب الوطني .. اللي هو الحزب الحاكم ؟</su>
<su id="bolt-arz-NG-169-181089-33592_p9_su2"> هو ينفع يبقى فيه حزب "حاكم " ؟</su>
<su id="bolt-arz-NG-169-181089-33592_p9_su3"> بصرف النظر عن الإحصاءات والأرقام وان كانت موثقة بختم "النسر" ما هم دلوقتي اصحاب النسر</su>
<su id="bolt-arz-NG-169-181089-33592_p9_su4"> عادي يعني الختم في اديهم ..</su>
<su id="bolt-arz-NG-169-181089-33592_p9_su5"> كل اللي بيقولوا عليه إنجازات .. دي مش إنجازات .. دي أقل حاجة ممكن تعملها حكومة فقيرة جدا لشعب فقير جدا</su>
<su id="bolt-arz-NG-169-181089-33592_p9_su6"> اتحدى أي انسان يقولي حصل إنجاز أو تنمية في مصر من 30 سنة</su>
<su id="bolt-arz-NG-169-181089-33592_p9_su7"> مزيد من الفقر</su>
<su id="bolt-arz-NG-169-181089-33592_p9_su8"> مزيد من الجهل والتخلف في كل القطاعات</su>
<su id="bolt-arz-NG-169-181089-33592_p9_su9"> مزيد من الفساد ف كل الأجهزة .. اولها جهاز "الحزب الحاكم" الفاسد إن صح التعبير</su>
<su id="bolt-arz-NG-169-181089-33592_p9_su10"> في المؤتمر السادس للحزب الحاكم .. كلام فاضي .. </su>
<su id="bolt-arz-NG-169-181089-33592_p9_su11"> وأي كلام فاضي "معقول"</su>
<su id="bolt-arz-NG-169-181089-33592_p9_su12"> تهميش للإخوان المسلمين وقطع منابع التمويل للإخوان ..</su>
<su id="bolt-arz-NG-169-181089-33592_p9_su13"> تمهيد الرئيس وإشادة للدور الشباب بالحزب .. ودي أول مرة تحصل انه يثني على دور الشباب ..</su>
<su id="bolt-arz-NG-169-181089-33592_p9_su14"> تمهيد لتنصيب جمال مبارك بحيث يكون أول رئيس مصري مدني "مش عسكري"</su>
<su id="bolt-arz-NG-169-181089-33592_p9_su15"> أحمد عز ... بهدوء .. واحنا مش حاسين .. بيقعد على كرسي "كمال الشاذلي" لو فاكرينه .</su>
<su id="bolt-arz-NG-169-181089-33592_p9_su16"> دا رأيي الشخصي واظن انه رأي كل مصري غيور على بلده</su>
</post>
<post id="bolt-arz-NG-169-181089-33592_p11">
<su id="bolt-arz-NG-169-181089-33592_p11_su1"> كل دى انجازات وما ظهرتش على وجة الوطن</su>
<su id="bolt-arz-NG-169-181089-33592_p11_su2"> واضح ان كرش الحزن الوطنى اكبر من مجرة درب التبانة!</su>
<su id="bolt-arz-NG-169-181089-33592_p11_su3"> زيادة صادرات+زيادة مدخرات بنسب مهولة بالطبع تكون النتيجة زيادة استثمار</su>
<su id="bolt-arz-NG-169-181089-33592_p11_su4"> وزيادة استثمار يعنى زيادة الناتج المحلى وكل دة لابد يعطى زيادة فى الدخل </su>
<su id="bolt-arz-NG-169-181089-33592_p11_su5"> ( اين هى )</su>
<su id="bolt-arz-NG-169-181089-33592_p11_su6"> كما ان زيادة الاحتياطى النقدى تزيد من قوة العملة ...</su>
<su id="bolt-arz-NG-169-181089-33592_p11_su7"> امال صدرت لية ورقة 200 جنية منتصف 2007</su>
<su id="bolt-arz-NG-169-181089-33592_p11_su8"> ولا احنا النظرية النقدية عندنا اختراع صاحب الثورة التى لا يسمع عنها الا احمد عز</su>
<su id="bolt-arz-NG-169-181089-33592_p11_su9"> ثم متى تم قتل المواطن المصرى فى طابور العيش ؟ اهى ايام النكسة ام ايام شباب الوكسة؟</su>
</post>
<post id="bolt-arz-NG-169-181089-33592_p13">
<su id="bolt-arz-NG-169-181089-33592_p13_su1"> شكرا لك أخي الكريم على النقل</su>
<su id="bolt-arz-NG-169-181089-33592_p13_su2"> بالطبع فيه مشاكل في مصر  الكلام ده بيقولوا الرئيس و الوزراء</su>
<su id="bolt-arz-NG-169-181089-33592_p13_su3"> لكن فيه إنجازات برضه</su>
<su id="bolt-arz-NG-169-181089-33592_p13_su4"> و تطور البلد يحتاج لعمل الحكومة و الشعب معا</su>
<su id="bolt-arz-NG-169-181089-33592_p13_su5"> أنا عارف إن كلامي هيزعل ناس ... بصراحة مش عارف ليه</su>
<su id="bolt-arz-NG-169-181089-33592_p13_su6"> بصوا يا جماعة: أنا كنت مسافر لفترة في حياتي و دلوقتي أنا في مصر</su>
<su id="bolt-arz-NG-169-181089-33592_p13_su7"> و من اللحظة الأولى اللي نزلت فيها البلد و أنا في مشاكل كثيرة</su>
<su id="bolt-arz-NG-169-181089-33592_p13_su8"> و لكن المشاكل التي أواجهها لن تمنعني من ذكر الحقائق لاني شوفت اللي بيحصل خارج مصر و شوفت مصر: و عارف إن بلدنا بخير</su>
<su id="bolt-arz-NG-169-181089-33592_p13_su9"> و زي ما عرفت برضه: زي ما فيه أخطاء من الحكومة: فيه أخطاء رهيبة مننا إحنا من عادات الإستهلاك لعقدة التعليم العالي لصعوبات الزواج: </su>
<su id="bolt-arz-NG-169-181089-33592_p13_su10"> أنا شوفت في الخارج الناس تتزوج في شقة من حجرة و صالة</su>
<su id="bolt-arz-NG-169-181089-33592_p13_su11"> غير إسراف في كل شيء ... المظاهر بقت كل حاجة ... و الطموح تعدى كل الخطوط و الإمكانيات الشخصية</su>
<su id="bolt-arz-NG-169-181089-33592_p13_su12"> و التجار كلهم من صغير لكبير عندهم طمع و جشع</su>
<su id="bolt-arz-NG-169-181089-33592_p13_su13"> هم التجار دول مش إحنا: صاحب محل البقالة الصغير في الحارة دي مش مني و منك</su>
<su id="bolt-arz-NG-169-181089-33592_p13_su14"> كله بيستغل بعضه: و خد عندك سواق التاكسي و الأتوبيس و النقاش و السباك و .... و ....</su>
<su id="bolt-arz-NG-169-181089-33592_p13_su15"> و يا سلام لو تخش محل معين مثل ذهب أو قطع غيار سيارات أو صيانة جهاز معين و يظهر على وجهك عدم الخبرة: حدث و لا حرج </su>
<su id="bolt-arz-NG-169-181089-33592_p13_su16"> بناكل في بعضنا</su>
<su id="bolt-arz-NG-169-181089-33592_p13_su17"> ده مش معناه إن الحزب 100% أو الحكومة 100% </su>
<su id="bolt-arz-NG-169-181089-33592_p13_su18"> لكن فيه شغل بيحصل و طمعانيين في المزيد للمواطن المصري من الحزب و الحكومة زي ما بحلم إن المصري يرجع لصفاته الجميلة القديمة</su>
</post>
<post id="bolt-arz-NG-169-181089-33592_p16">
<su id="bolt-arz-NG-169-181089-33592_p16_su1"> الحمد لله لا نشعر فى مصر لا بتحسن فى اى من الخدمات</su>
<su id="bolt-arz-NG-169-181089-33592_p16_su2"> ربما الخدمات فى مصر مقصورة على ناس معينة</su>
<su id="bolt-arz-NG-169-181089-33592_p16_su3"> حبيبي الانجازات مش كلام</su>
<su id="bolt-arz-NG-169-181089-33592_p16_su4"> منذ عام 1981 ونحنو نربط الحزام حتى وصل الحزام الى الاستقرار لايجوز خلعة</su>
<su id="bolt-arz-NG-169-181089-33592_p16_su5"> حبيبي منذ عام 1981 والشعب من سى الى خراب</su>
<su id="bolt-arz-NG-169-181089-33592_p16_su6"> حبيبي بلاش نقل المسطرة عن لسان الحزب الوطنى</su>
<su id="bolt-arz-NG-169-181089-33592_p16_su7"> حبيبي الانجازات الحقيقية للحزب الوطنى هى السرقة والنهب وبيع مصر وضياع مكانة مصر بين الامم حتى العرب هى السرطان والتيفود والسكر وجميع الامراض هى الفساد والرشوة وسطوة المال على السلطة هى رجوع الاقطاع والحتكار</su>
<su id="bolt-arz-NG-169-181089-33592_p16_su8"> خليك مع الله 0 وقول ربنا يولى من يصلح</su>
</post>
<post id="bolt-arz-NG-169-181089-33592_p18">
<su id="bolt-arz-NG-169-181089-33592_p18_su1"> اخى الكريم شكرا لحضرتك على فتح هذا الموضوع الذى فى غاية الاهمية لكن لكل شيء دليل </su>
<su id="bolt-arz-NG-169-181089-33592_p18_su2"> حضرتك تقول الكثير من الانجازات وانا اقول لك يااخى مازال الرغيف فى الافران محتاج يبقى رغيف واولادنا فى المدارس العادية محتاجين كرسى ومدرس عنده ضمير </su>
<su id="bolt-arz-NG-169-181089-33592_p18_su3"> ومش معنى ذلك انى اتهم الكل </su>
<su id="bolt-arz-NG-169-181089-33592_p18_su4"> لا مع الاحتفاظ بكل الاحترام الى من كان ضميره حى يقول الحق واجره على الله </su>
<su id="bolt-arz-NG-169-181089-33592_p18_su5"> اين مساكن الشباب ومحدودى الدخل </su>
<su id="bolt-arz-NG-169-181089-33592_p18_su6"> اين توفير فرص العمل الجديد </su>
<su id="bolt-arz-NG-169-181089-33592_p18_su7"> واين الدواء يااخى انتشرت الامراض وهذا اكبر دليل على الانجازات الكبيرة</su>
<su id="bolt-arz-NG-169-181089-33592_p18_su8">  اذهب يااخى الى الاحياء الفقيرة حتى ترى الصورة </su>
<su id="bolt-arz-NG-169-181089-33592_p18_su9"> انا اسفة على الاطالة وشكرا لحضرتك </su>
<su id="bolt-arz-NG-169-181089-33592_p18_su10"> واتمنى ان يكون كلامى هو حرية فى التعبير وفى الاخر انت اخى </su>
<su id="bolt-arz-NG-169-181089-33592_p18_su11"> شكرا لك</su>
</post>
</multipost>
