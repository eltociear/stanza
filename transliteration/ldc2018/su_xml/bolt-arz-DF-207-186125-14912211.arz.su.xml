<?xml version="1.0" encoding="UTF-8"?>
<multipost id="bolt-arz-DF-207-186125-14912211" language="Arabic">
<post id="bolt-arz-DF-207-186125-14912211_p1">
<su id="bolt-arz-DF-207-186125-14912211_p1_su1">
ربنا اراد انى اركب عربيات الميكروباصات اللى على السريع طريق مصر اسكندريه الزراعى...
</su>
<su id="bolt-arz-DF-207-186125-14912211_p1_su2">
لما ركبت اتعرضت لشخصيات غريبه جدا وفكر جديد جدا..ما تيجوا نشوف الناس دى بتعمل ايه
</su>
<su id="bolt-arz-DF-207-186125-14912211_p1_su3">
اول ما وصلت الموقف فى رمسيس سألت على العربيات اللى رايحه البلد اللى انا عايزها...
</su>
<su id="bolt-arz-DF-207-186125-14912211_p1_su4">
لقيت تباع من بعيد بيقول اسم البلد...رحت رايح للسواق لقيته واقف جنب الباب...بقوله رايح فين يا اسطى
</su>
<su id="bolt-arz-DF-207-186125-14912211_p1_su5">
قالى عفشوا... قلت له يرحمكم الله..انا بقولك رايح فين...بحلق فى وشى وادانى احساس انى غبى وقال...عفشوا
</su>
<su id="bolt-arz-DF-207-186125-14912211_p1_su6">
طبعا فضلت مبحلق له لحد ما التباع بصلى وقاللى اسم البلد...
</su>
<su id="bolt-arz-DF-207-186125-14912211_p1_su7">
المهم ما دقتش كتير وخاصه ان السواق كان شكله غريب..كان رفيع جدا وشكله كبير..وتانى ظهره ونافخ ريشه..عامل زى محمد نجم ايام زمان
</su>
<su id="bolt-arz-DF-207-186125-14912211_p1_su8">
ركبت العربيه وطلعت..
</su>
<su id="bolt-arz-DF-207-186125-14912211_p1_su9">
اول ما طلعت والاقى البيه السواق...واحنا فى وسط زحمه رمسيس..راح عاكش الدركسيون حته عكشه..,وضرب غرزه من اللى بالى بالك فى وسط العربيات..خلى حوالى 4 او 5 عربيات عملوا فرامل فجأه..وراح واحد منهم مطلع دماغه وزعق
</su>
<su id="bolt-arz-DF-207-186125-14912211_p1_su10">
راح السواق الجميل بتاعنا راح سايب الدركسيون كله ومطلع دماغه من الشباك وواقف...وبزعيق..ما بتعرفوش تسوقوا بتسوقوا ليه...
</su>
<su id="bolt-arz-DF-207-186125-14912211_p1_su11">
احنا طبعا شفنا المنظر..البيه ساب الدركسيون..وبيبص ورا..ومنفعل تماما...فى وسط الزحمه..وقلبنا وقع فى رجلنا..
</su>
<su id="bolt-arz-DF-207-186125-14912211_p1_su12">
نحاول بقه نقول له يا عم خش من الشباك..العربيه ماشيه...وده ولا هنا...لحد ما واحد من الركاب فهم الدنيا ماشيه ازاى
</su>
<su id="bolt-arz-DF-207-186125-14912211_p1_su13">
قال له يا عم خش وسيبك منه...ده سواق حمار..خلينا نلحق نوصل عشان تعملك لفه تانى
</su>
<su id="bolt-arz-DF-207-186125-14912211_p1_su14">
راح الراجل خش بعد ما كان مدلدل نصفه من الشباك..
</su>
<su id="bolt-arz-DF-207-186125-14912211_p1_su15">
وقعد يزعق ويقول..عندك حق يا بيه..دول ناس بهايم...مش عارف بياخدوا الرخص ازاى دول..
</su>
<su id="bolt-arz-DF-207-186125-14912211_p1_su16">
بصراحه ده اللى فهمته من الكلام...بقيه الكلام ماركه..دول لازم ينتشتمروس...ما عندهمش بسينروكا..عايزين نتسمرنئوس عال سرتنتمونى
</su>
<su id="bolt-arz-DF-207-186125-14912211_p1_su17">
طبعا فضل خمس دقايق يقول كلام ما فهمتش نصه..قلت جايز ألدغ ولا حاجه
</su>
<su id="bolt-arz-DF-207-186125-14912211_p1_su18">
الراجل طلع من الزحمه وخش عالسريع
</su>
<su id="bolt-arz-DF-207-186125-14912211_p1_su19">
هو طلع من هنا..,ابتدا بقه...ماشى على حوالى 140...يا عم هدى السرعه شويه...يقول له الراجل...سلبؤه اعتبرناها حاضر.....
</su>
<su id="bolt-arz-DF-207-186125-14912211_p1_su20">
هدى شويه..دقيقتين بالضبط..وراح شارخ...يا عم الحج...هدى السرعه شويه...وده قعد يقول كلام حوالى 3 دقايق..محدش فينا فهم كلمه
</su>
<su id="bolt-arz-DF-207-186125-14912211_p1_su21">
قلنا بقه سيبك من السواق...راح راجل سأل التباع...هو شارب حاجه...لا والله..هى سيجاره الحشيش بس
</su>
<su id="bolt-arz-DF-207-186125-14912211_p1_su22">
الراجل قال له بس...بسيطه..افتكرته شارب حاجه...
</su>
<su id="bolt-arz-DF-207-186125-14912211_p1_su23">
المصيبه ان التباع بيتكلم بكل وضوح...والراجل بيرد بكل برود...الظاهر انى مش عايش فى البلد دى
</su>
<su id="bolt-arz-DF-207-186125-14912211_p1_su24">
السواق ماشى على حوالى 140 وكل شويه..يدى غرزه من اللى بالى بالك فى وسط العربيات...
</su>
<su id="bolt-arz-DF-207-186125-14912211_p1_su25">
والاقى بقه الميكروباص الناس اللى فيه..اللى بيقول الشهادتين...واللى بيقرا قران...واللى بيقول للتانى..قلت لك تعالى صلى معايا الظهر وما ردتش تيجى
</su>
<su id="bolt-arz-DF-207-186125-14912211_p1_su26">
الظاهر ان التباع حس بالقلق...حب يهدى السواق..راح مطلع له شريط..وقال له حطلنا ده..وروق كده
</su>
<su id="bolt-arz-DF-207-186125-14912211_p1_su27">
قال له السواق..مش سامع كل شويه يقولوا هدى...عايزين نلحق الوايلى كمان نصف ساعه...
</su>
<su id="bolt-arz-DF-207-186125-14912211_p1_su28">
يا نهار اسود...عايز يوصلنا عالسريع..ويرجع القاهره...ويروح الوايلى فى نصف ساعه...
</su>
<su id="bolt-arz-DF-207-186125-14912211_p1_su29">
انا قلت الراجل ده فى برج لاسع فى مخه ربنا يستر علينا
</su>
<su id="bolt-arz-DF-207-186125-14912211_p1_su30">
الشريط اشتغل..وافاجأ بشريط كوكتيل اغانى غريب..
</su>
<su id="bolt-arz-DF-207-186125-14912211_p1_su31">
واحد قاعد يغنى للعنب مثلا العنب العنب العنب...احمر ودمه خفيف..العنب
</su>
<su id="bolt-arz-DF-207-186125-14912211_p1_su32">
والسواق بقه فى دنيا تانيه... قاعد يترقص فى الكرسى....وكل ما تيجى العنب العنب العنب..الاقى السواق شال ايده من عالدركسيون وبيهزهم...ويميل ورا عالكرسى..
</su>
<su id="bolt-arz-DF-207-186125-14912211_p1_su33">
كل الكلام ده على سرعه 140
</su>
<su id="bolt-arz-DF-207-186125-14912211_p1_su34">
الناس بقه ابتدت تتكلم..الراجل ده شكله مجنون يا جدعان...بص بيرقص ازاى...
</su>
<su id="bolt-arz-DF-207-186125-14912211_p1_su35">
واحد تانى ذكى بيقول له..ويا ريت بيعرف يرقص...
</su>
<su id="bolt-arz-DF-207-186125-14912211_p1_su36">
واحد يقول للتانى..بس دماغه عاليه قوى...ابن اللذينه واخد صنف نضيف
</su>
<su id="bolt-arz-DF-207-186125-14912211_p1_su37">
واحد تانى...ايه اللى ركبنى انهارده...ادى اخره التزويغ من الشغل بدرى
</su>
<su id="bolt-arz-DF-207-186125-14912211_p1_su38">
فى الوقت ده..2 من الركاب نزلوا فى نصف الطريق..وصلوا محطتهم.....
</su>
<su id="bolt-arz-DF-207-186125-14912211_p1_su39">
وهما نازلين بقه...ده راجل ابن.. ربنا يكون فى عونكوا..الف سلامه ياجدعان
</su>
<su id="bolt-arz-DF-207-186125-14912211_p1_su40">
وواحد من الراكبين..يا بختكوا يا عم..نزلتوا خلاص
</su>
<su id="bolt-arz-DF-207-186125-14912211_p1_su41">
طلع التباع ركب جنب السواق
</su>
<su id="bolt-arz-DF-207-186125-14912211_p1_su42">
الاغنيه اتغيرت...والاقى اغنيه تانيه بقه وكعبوا كعبوا.....والاقى 2 من الركاب..بيردوا...كعبوووووووووووو
</su>
<su id="bolt-arz-DF-207-186125-14912211_p1_su43">
والناس اندمجت قوى..ونسيوا الدنيا كلها بقه
</su>
<su id="bolt-arz-DF-207-186125-14912211_p1_su44">
يا كعبوا كعبوا....يا واد ما تلعبووووو...كعبووووووووووو
</su>
<su id="bolt-arz-DF-207-186125-14912211_p1_su45">
بصراحه انا لحد كده وكنت مش حاسس بالللي بيحصل.... راكب انا ميكروباص مجانين
</su>
<su id="bolt-arz-DF-207-186125-14912211_p1_su46">
السواق محشش...والتباع مش فى دماغه...والناس نازله ترقص
</su>
<su id="bolt-arz-DF-207-186125-14912211_p1_su47">
الراجل اللى جنبى اندمج جدا فى اغنيه كعبوا..لدرجه انه كان بيمد بوزه قوى...وهو بيقول كعبه...عايش الاغنيه يا جماعه
</su>
<su id="bolt-arz-DF-207-186125-14912211_p1_su48">
ودى شغاله...قربت منه كده شويه..الحب عايز الملاغيه....راح قال لى فين الحنيه..يا كعبوا كعبوووووو...كعبووووووو...يلا بينا
</su>
<su id="bolt-arz-DF-207-186125-14912211_p1_su49">
وكل ده والسواق سايب الدركسيون وقاعد يهز فى كتافه..يطلع للامام..ويرجع لورا فى الكرسى...والناس نسيت بقه اللى بيحصل...
</su>
<su id="bolt-arz-DF-207-186125-14912211_p1_su50">
وتحول الميكروباص لملحمه كعبه
</su>
<su id="bolt-arz-DF-207-186125-14912211_p1_su51">
خمس دقايق فى كعبوا..والمغنى بعد ما خلص قدم شكره للحج شعبان عبرحيم...وذكر اهل عيلته واهل حتته...زى مطربين الافراح...مغنى محترم جدا
</su>
<su id="bolt-arz-DF-207-186125-14912211_p1_su52">
خلصت كعبوا...والاقى هيصه مش هيصه يعنى دوشه..هوه كله دوشه...دى اغنيه اسمه كده لا مؤاخذه
</su>
<su id="bolt-arz-DF-207-186125-14912211_p1_su53">
والميكروباص اتقلب فعلا هيصه
</su>
<su id="bolt-arz-DF-207-186125-14912211_p1_su54">
وهيصه..هيصصصصصصصه...الشاب بيرقص عالتربيزه والفلوس نازله عليه...والركاب بقه من وره...يردوا...هيصصصصصصصصصه
</su>
<su id="bolt-arz-DF-207-186125-14912211_p1_su55">
طبعا فى وسط الملحمه دى...انا حسيت انى جاهل...مش مساير العصر..
</su>
<su id="bolt-arz-DF-207-186125-14912211_p1_su56">
الركاب كلهم حافظين الاغانى..وانا جاهل...معنديش حس فنى...لا عارف ارد واقول كعبوا...,ولا حته هيصصصصصصصصصه
</su>
<su id="bolt-arz-DF-207-186125-14912211_p1_su57">
ولقيت الراجل اللى جنبى بيبص لى..بازبهلال...عايز يقولى ما بتردش ليه ورا الاغنيه
</su>
<su id="bolt-arz-DF-207-186125-14912211_p1_su58">
رحت باصص له بكل براءه وقلت له...هييييييييييييييييصه
</su>
<su id="bolt-arz-DF-207-186125-14912211_p1_su59">
فى نصف الاغنيه الواد التباع كان نايم على نفسه..السواق بقه مندمج ولمح ده مش بيغنى...اول ما خلصت الفلوس نازله عليه..والاقى ده رقع التباع حته قفا..من اللى قلبك يحبه....لقيت التباع صحى فجأه وهو بيقول هيييييييصه
</su>
<su id="bolt-arz-DF-207-186125-14912211_p1_su60">
الحمد لله وصلنا بسلامه..بس السواق نزلنا على بعد 500 متر من الموقف...وقالنا معلش يا جماعه...اصل انا مش من الخط ده..ولازم الف وارجع قبل ما اتمسك
</su>
<su id="bolt-arz-DF-207-186125-14912211_p1_su61">
طبعا الناس نزلت من الميكروباص...وهى بتقول لبعض..يا عم انزل مش مشكله..المهم اننا وصلنا..
</su>
<su id="bolt-arz-DF-207-186125-14912211_p1_su62">
واللى يقول للتانى..حمد الله عالسلامه..ده احنا انكتب لنا عمر جديد يا راجل..
</su>
<su id="bolt-arz-DF-207-186125-14912211_p1_su63">
وانا نزلت فاتح بقى..وبغنى..عاللى بيحصل لى عاللى بيجرالى...
</su>
<su id="bolt-arz-DF-207-186125-14912211_p1_su64">
وقعدت نصف ساعه بجد..بحاول اخرج من راسى كلمه هييييييييييييييصه
</su>
</post>
<post id="bolt-arz-DF-207-186125-14912211_p3">
<su id="bolt-arz-DF-207-186125-14912211_p3_su1">
طول ما بقرأ مشاركتك وانا بضحك
</su>
<su id="bolt-arz-DF-207-186125-14912211_p3_su2">
بس بصرتحة اول ما خلصتها قعدت حوالى 5 دقايق مش عارف امسك نفسى بس للاسف مش من الضحك من العياط على حال امة محمد
</su>
<su id="bolt-arz-DF-207-186125-14912211_p3_su3">
على حال الناس اللى المفروض تكون دلوقتى بتحارب اليهود
</su>
<su id="bolt-arz-DF-207-186125-14912211_p3_su4">
على حال المسلمين
</su>
<su id="bolt-arz-DF-207-186125-14912211_p3_su5">
واااااسفاه
</su>
<su id="bolt-arz-DF-207-186125-14912211_p3_su6">
لا يا اخى انت اكيد اللى على صواب والناس دى هى اللى فى غفلة عن الدنيا
</su>
<su id="bolt-arz-DF-207-186125-14912211_p3_su7">
مش هى دى الحياة اللى عايزها ربنا منا
</su>
<su id="bolt-arz-DF-207-186125-14912211_p3_su8">
الحياة بتاعتهم دى متلزمناش ومش عايزنها
</su>
<su id="bolt-arz-DF-207-186125-14912211_p3_su9">
اللهم ثبتنا على طريقك المستقيم
</su>
<su id="bolt-arz-DF-207-186125-14912211_p3_su10">
يمان صغيري.. فارس الجنة
</su>
</post>
<post id="bolt-arz-DF-207-186125-14912211_p5">
<su id="bolt-arz-DF-207-186125-14912211_p5_su1">
هههههههههههههههههههههههههههههههههههههههههههههههههههههههههههههههههههههههههههههههه
</su>
<su id="bolt-arz-DF-207-186125-14912211_p5_su2">
عايز ااقولك ان اللى حصل ده عادى
</su>
<su id="bolt-arz-DF-207-186125-14912211_p5_su3">
هههههههههههههههههههههههههههههههه
</su>
<su id="bolt-arz-DF-207-186125-14912211_p5_su4">
احنا قبل كده راجعين من نادى 6 اكتوبر....خلنااه يوصلنا الرماية او ميدان الرماية فى 10 دقايق
</su>
<su id="bolt-arz-DF-207-186125-14912211_p5_su5">
قعدنا نسخن الراجل.... سخن بجد وفتح عال 200 ووصلنا فى 10 دقايق
</su>
<su id="bolt-arz-DF-207-186125-14912211_p5_su6">
الناس كانت بتتشاهد فى الميكروباص
</su>
<su id="bolt-arz-DF-207-186125-14912211_p5_su7">
هههههههههههه
</su>
<su id="bolt-arz-DF-207-186125-14912211_p5_su8">
Meshmesh In The Past =D
</su>
</post>
<post id="bolt-arz-DF-207-186125-14912211_p6">
<su id="bolt-arz-DF-207-186125-14912211_p6_su1">
بجد والله مش عارفه امسك نفسى من الضحك
</su>
<su id="bolt-arz-DF-207-186125-14912211_p6_su2">
اصل ده العادى بتاع الناس وبالذات السواقين
</su>
<su id="bolt-arz-DF-207-186125-14912211_p6_su3">
انا بكون قاعده فطسانه من الضحك على اللى بيحصل
</su>
<su id="bolt-arz-DF-207-186125-14912211_p6_su4">
مش عارفه هو انا عايشه ولا بحلم ولا انا فى مجتمع تانى ولا انا اللى مش عايشه فى الدنيا ولا ايه بالظببط
</su>
<su id="bolt-arz-DF-207-186125-14912211_p6_su5">
بس لا الحمد لله احنا اللى على صواب اكيد ان شاء الله
</su>
<su id="bolt-arz-DF-207-186125-14912211_p6_su6">
لا يمكن ديه تكون عيشه ابدا يبقو مش عايشين بالمره لو كدا
</su>
<su id="bolt-arz-DF-207-186125-14912211_p6_su7">
لا واللى يغيظ اكتر بقه انهم يجو فى شهر رمضان الكل ابدا شرايط قران تشتغل والاذاعه اللى محدش يعرف هى رقم كام
</su>
<su id="bolt-arz-DF-207-186125-14912211_p6_su8">
ندور وتيجى والللى يفرس اكتر بقه
</su>
<su id="bolt-arz-DF-207-186125-14912211_p6_su9">
يخلو التسجيل واطيييييييييييييييييييييييييييييى على قدهم وبس طب يا عم على شويه
</su>
<su id="bolt-arz-DF-207-186125-14912211_p6_su10">
اشمعنى فى الاغانى بتسمع اللى مش عايز يسمع وتدوشه
</su>
<su id="bolt-arz-DF-207-186125-14912211_p6_su11">
لا احنا فى رمضان مفيش صوت عالى
</su>
<su id="bolt-arz-DF-207-186125-14912211_p6_su12">
ربنا يهديهم يارب
</su>
<su id="bolt-arz-DF-207-186125-14912211_p6_su13">
إحتفل بأنك على قيد الحياه.
</su>
<su id="bolt-arz-DF-207-186125-14912211_p6_su14">
بأنك قد فزت
</su>
<su id="bolt-arz-DF-207-186125-14912211_p6_su15">
بأنك على الرغم من هزيمتك لا تزال صامداً
</su>
<su id="bolt-arz-DF-207-186125-14912211_p6_su16">
بأنك تشعر بزياره الطيور الصداحه لك
</su>
<su id="bolt-arz-DF-207-186125-14912211_p6_su17">
بأن النسيم قد حمل اليك عطر الربيع
</su>
<su id="bolt-arz-DF-207-186125-14912211_p6_su18">
بأن السياره قد دارت
</su>
<su id="bolt-arz-DF-207-186125-14912211_p6_su19">
.بأن الفرامل تعمل
</su>
<su id="bolt-arz-DF-207-186125-14912211_p6_su20">
بأن شمس الغروب تطلق اشعاعات بنفسجيه ممتزجه بصفره ذهبيه
</su>
<su id="bolt-arz-DF-207-186125-14912211_p6_su21">
بأن الزهره قد تفتحت و اينعت اخيراً
</su>
<su id="bolt-arz-DF-207-186125-14912211_p6_su22">
بأنك بكيت
</su>
<su id="bolt-arz-DF-207-186125-14912211_p6_su23">
بأن هناك من يتذكرك
</su>
<su id="bolt-arz-DF-207-186125-14912211_p6_su24">
بأنك تذكر الاخرين
</su>
<su id="bolt-arz-DF-207-186125-14912211_p6_su25">
بأنك تحب
</su>
<su id="bolt-arz-DF-207-186125-14912211_p6_su26">
بأن هناك من يحبك
</su>
<su id="bolt-arz-DF-207-186125-14912211_p6_su27">
بأن الرياح قد هبت حامله اليك رسائل الامل
</su>
<su id="bolt-arz-DF-207-186125-14912211_p6_su28">
بأن كل فنون و الموسيقى معده من اجلك انت
</su>
<su id="bolt-arz-DF-207-186125-14912211_p6_su29">
بأنك كنت على حق
</su>
<su id="bolt-arz-DF-207-186125-14912211_p6_su30">
بأنك سامحت الاخرين
</su>
<su id="bolt-arz-DF-207-186125-14912211_p6_su31">
بأن الامطار تتساقط حامله الرحمه الينا جميعاً
</su>
<su id="bolt-arz-DF-207-186125-14912211_p6_su32">
بأنك انسان رغم كل شيء
</su>
<su id="bolt-arz-DF-207-186125-14912211_p6_su33">
اننى احتفل بكمالى و بقصورى كما انا فى الواقع
</su>
<su id="bolt-arz-DF-207-186125-14912211_p6_su34">
اننى احتفل بضحكاتى التى تخترق دموعى
</su>
<su id="bolt-arz-DF-207-186125-14912211_p6_su35">
اننى احتفل الان
</su>
<su id="bolt-arz-DF-207-186125-14912211_p6_su36">
اننى احتفل بوجودى
</su>
</post>
<post id="bolt-arz-DF-207-186125-14912211_p17">
<su id="bolt-arz-DF-207-186125-14912211_p17_su1">
يااااااااا اخيرا لقيت حد حاسس باللي بيجرالي كل يوم من 3 سنين
</su>
<su id="bolt-arz-DF-207-186125-14912211_p17_su2">
دا انا ولله الحمد بشوف اكتر من كدا لان كليتي في بلد تانية فبسافر كل يوم
</su>
<su id="bolt-arz-DF-207-186125-14912211_p17_su3">
وايام الامتحانات بالزاتن السواقين بتبقى طالبة معاهم الحاجات ديه اوي يا عم يهديك يرضيك مفيش فايدة
</su>
<su id="bolt-arz-DF-207-186125-14912211_p17_su4">
وغصب عني لازم اركب
</su>
<su id="bolt-arz-DF-207-186125-14912211_p17_su5">
ربنا يهدينا يا رب
</su>
</post>
<post id="bolt-arz-DF-207-186125-14912211_p19">
<su id="bolt-arz-DF-207-186125-14912211_p19_su1">
صحيح هم يبكي وهم يضحك
</su>
<su id="bolt-arz-DF-207-186125-14912211_p19_su2">
هو دا العادي بتاع البيومين دول
</su>
<su id="bolt-arz-DF-207-186125-14912211_p19_su3">
صحيح وانا بقرا الموضوع كنت بضحك اوي لكن جوايا زعلان
</su>
<su id="bolt-arz-DF-207-186125-14912211_p19_su4">
يعني انا مثلا كنا رايحين الدرس انا وصحبتي ورحنا راكبين ميكروباص مع اني قلت نركب تاكسي احسن بس صاحبتي قالتلي لا
</su>
<su id="bolt-arz-DF-207-186125-14912211_p19_su5">
المهم ركبنا وكنت انا قعدة بيني وبين باب الميكروباص حوالي 10 سم المهم ان انا كنت قريبه جدا والاقي راح السواق اول ما مشي كان صاروخ مشي
</su>
<su id="bolt-arz-DF-207-186125-14912211_p19_su6">
والمشكله ان الباب مش مقفول وانا جبنه والاقي فعماله اكلم التباع بانه يقفل الباب لاني خلاص سنه وهقع ودا ولا علي ابله
</su>
<su id="bolt-arz-DF-207-186125-14912211_p19_su7">
واول ما دخل وقعد برده مقفلشي الباب فقلتله يمكن مسمعشي فقلت لوسمحتي ققفل الباب مينفعشي كيده برده ولا كانه هينه
</su>
<su id="bolt-arz-DF-207-186125-14912211_p19_su8">
والاقي راح قاعد يحكلنا قصه واحد مات وهو راكب الميكروباص وقعد يقول مكنشي الا ثواني وراح مات
</su>
<su id="bolt-arz-DF-207-186125-14912211_p19_su9">
المشكله انه كان بيوجهلنا الكلام فراحت صحبتي قالت هو بيقلنا الكلام ده ليه
</su>
<su id="bolt-arz-DF-207-186125-14912211_p19_su10">
وقعد يحكلنا قصص ناس قبل ما تموت
</su>
<su id="bolt-arz-DF-207-186125-14912211_p19_su11">
المهم انا قلت لصحبتي علي فكرة احنا مش هنروح الدرس
</su>
<su id="bolt-arz-DF-207-186125-14912211_p19_su12">
قالت ليه
</su>
<su id="bolt-arz-DF-207-186125-14912211_p19_su13">
قلتلها لاننا روحنا هتطلع قبل ما نروح الدرس التباع ده شكله يامجنون ياهبل
</su>
<su id="bolt-arz-DF-207-186125-14912211_p19_su14">
المهم الحمد لله وصلنا بالسلامه واتشاهدنا علي روحنا ووصلنا الدرس
</su>
<su id="bolt-arz-DF-207-186125-14912211_p19_su15">
وليسه ياما هنشوف
</su>
</post>
</multipost>
