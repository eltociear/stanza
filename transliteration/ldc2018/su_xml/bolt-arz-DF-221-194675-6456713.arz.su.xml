<multipost id="bolt-arz-DF-221-194675-6456713" language="Arabic">
<post id="bolt-arz-DF-221-194675-6456713_p3">
<su id="bolt-arz-DF-221-194675-6456713_p3_su1">
 الرسالة دي أوتوماتيكية يا قلم رصاص..
</su>
<su id="bolt-arz-DF-221-194675-6456713_p3_su2">
 بتبعتها إنسانة آلية لما يحصل تعديل على أي حاجة إنت كتبتها..
</su>
<su id="bolt-arz-DF-221-194675-6456713_p3_su3">
 التعديل لو كان إداري نتيجة أنتهاكات للدستور (إرتكبت مخالفات يعنى) بيظهر في آخر المداخلة نفسها جملة "تم التحرير بواسطة كذا كذا لمخالفة المادة كذا بند كذا"
</su>
<su id="bolt-arz-DF-221-194675-6456713_p3_su4">
 وده مش حاصل في مداخلتك.. يبقى محصلش عليها تحريرات إدارية أساسا..
</su>
<su id="bolt-arz-DF-221-194675-6456713_p3_su5">
 أكيد كنت حاطط اليوتيوب بطريقة مش صحيحة ودخل "المنسق العام" ظبط طريقة العرض..
</su>
<su id="bolt-arz-DF-221-194675-6456713_p3_su6">
 كنت حاطط اليوتيوب إزاي؟ الطريقة الصحيحة إنك تحط اللينك بتاع اليوتيوب وبس على كدا بدون أي أزرار وهوه هايتعرض لوحده..
</su>
<su id="bolt-arz-DF-221-194675-6456713_p3_su7">
 عودة للموضوع الأصلي..
</su>
<su id="bolt-arz-DF-221-194675-6456713_p3_su8">
 أنا عملت شير لليوتيوب ده على الفيسبوك..
</su>
<su id="bolt-arz-DF-221-194675-6456713_p3_su9">
 وبصراحة شايف إن العيال البطاطا دي مش مذنبة بقدر ما هيه ضحية..
</su>
<su id="bolt-arz-DF-221-194675-6456713_p3_su10">
 مش بس ضحية التعليم المجاني والحشو ف عشرميت مادة مالهمش لازمة من أول السنة الضايعة في "قطتي صغيرة اسمها نميرة" لحد السنة الضايعة في "شبه جملة في محل رفع خبر إنّ" وما يتخللهما من سنين دراسة تاريخ المسلمين والكفار في شبه الجزيرة..
</su>
<su id="bolt-arz-DF-221-194675-6456713_p3_su11">
 دول كمان ضحية نمط إجتماعي خاطئ بيخليهم يبصوا على الشهادة مش على المعلومة ذات نفسها..
</su>
<su id="bolt-arz-DF-221-194675-6456713_p3_su12">
 خلينا أكثر صراحة شوية ونقول إننا جزء كبير من المشكلة..
</su>
<su id="bolt-arz-DF-221-194675-6456713_p3_su13">
 إحنا إتربينا - ومازلنا بنربي - على إن تعمل كذا كذا علشان "تنجح" و"تعدي السنة" مش علشان تفهم حاجة..
</su>
<su id="bolt-arz-DF-221-194675-6456713_p3_su14">
 أي أسرة بيهمها إن عيالها تاخد الشهادة بأكثر ما يهمها إن عيالها تكون متأسسة صح..
</su>
<su id="bolt-arz-DF-221-194675-6456713_p3_su15">
 يعنى حتى لو المنهج غلط وفيه معلومات غلط.. هايقولوا للعيال إكتبها زي ما كتاب الوزارة قال علشان تعدي..
</su>
<su id="bolt-arz-DF-221-194675-6456713_p3_su16">
 حتى في التعليم الجامعي هاتلاقي الثقافة دي ظاهرة بطريقة تانية..
</su>
<su id="bolt-arz-DF-221-194675-6456713_p3_su17">
 متعملش مشاكل مع الدكتور علشان مايستقصدكش.. لازم تظبطه وتنافقه علشان تعدي..
</su>
<su id="bolt-arz-DF-221-194675-6456713_p3_su18">
 فكل العملية بصراحة جزء من منظومة مجتمعية أصلا غلط..
</su>
<su id="bolt-arz-DF-221-194675-6456713_p3_su19">
 بتهتم بالشكل والمظهر (حاصل على كذا كذا) بأكثر من الجوهر وإنه فعلا فاهم الكذا كذا دي صح..
</su>
<su id="bolt-arz-DF-221-194675-6456713_p3_su20">
 والكلام ده مستويات التطبيق بتاعته أعلى بكتير.. يعني مش بس في التعليم..
</su>
<su id="bolt-arz-DF-221-194675-6456713_p3_su21">
 ده حتى الدين يا راجل بقى تركيزنا فيه "شكلي ظاهري" مش مركزين على جوهر الرسالة أو هدفها أو حتى فاهمين ربنا عايز إيه من كدا..
</su>
<su id="bolt-arz-DF-221-194675-6456713_p3_su22">
 المنتجات الصيني إنتشرت في مجتمعنا ليه؟
</su>
<su id="bolt-arz-DF-221-194675-6456713_p3_su23">
 علشان بتقدم بديل رخيص جوهريا (مش بيعيش) وثمين شكليا لو ماتعرفش إنه صيني..
</su>
<su id="bolt-arz-DF-221-194675-6456713_p3_su24">
 المجتمع كله بيتظاهر.. بيمثل.. ما عدش ليه غير التظاهر..
</su>
<su id="bolt-arz-DF-221-194675-6456713_p3_su25">
 بيتظاهر إنه بياكل فواكه فريش وشكلها ممتاز.. وجوهرياً مرشوشة مبيدات مسرطنة..
</su>
<su id="bolt-arz-DF-221-194675-6456713_p3_su26">
 بيتظاهر إنه بيشرب مية النيل اللى اتعملت عليه أغاني ياما.. وجوهرياً مخلوطة بمية مجاري وكلور..
</su>
<su id="bolt-arz-DF-221-194675-6456713_p3_su27">
 بيتظاهر إنه بيلبس ماركات عالمية.. وهوه مضحوك عليه من تجار وسط البلد وكله مضروب..
</su>
<su id="bolt-arz-DF-221-194675-6456713_p3_su28">
 حتى قطع الغيار في أي عربية ولا جهاز.. بقيت كلها أشكال.. من برة Germany وهيه فعليا China أو مكتوب عليها من Original وهيه فعليا تقليد..
</su>
<su id="bolt-arz-DF-221-194675-6456713_p3_su29">
 المجتمع كله عارف كدا أساسا..
</su>
<su id="bolt-arz-DF-221-194675-6456713_p3_su30">
 ولسه بيقلد وبيمثل وبيتظاهر إنه عايش..
</su>
</post>
<post id="bolt-arz-DF-221-194675-6456713_p4">
<su id="bolt-arz-DF-221-194675-6456713_p4_su1">
 الفيديو ظريف قوى...
</su>
<su id="bolt-arz-DF-221-194675-6456713_p4_su2">
 بيوضح إزاى إن الإنسان المصرى شخصية بتعرف تتصرف دايما 
</su>
<su id="bolt-arz-DF-221-194675-6456713_p4_su3">
 بس عمرو أديب طبعا جاب الجانب الضعيف
</su>
<su id="bolt-arz-DF-221-194675-6456713_p4_su4">
 مش معقولة كل الناس اللى إتقدمت للوظيفة دى كانوا بطاطا كده
</su>
<su id="bolt-arz-DF-221-194675-6456713_p4_su5">
 بس طبعا كان لازم هيركز ع الجانب الضعيف عشان يلاقى كلام يقوله بس..
</su>
<su id="bolt-arz-DF-221-194675-6456713_p4_su6">
 و ده شغل إعلامى عادى
</su>
<su id="bolt-arz-DF-221-194675-6456713_p4_su7">
 لكن عموما محدش ينكر إن إسلوب التعليم فى مصر غلط
</su>
</post>
<post id="bolt-arz-DF-221-194675-6456713_p5">
<su id="bolt-arz-DF-221-194675-6456713_p5_su1">
 كلامك تمام التمام يا اخ ميراج بس ليا ملاحظة صغيره على كلامك
</su>
<su id="bolt-arz-DF-221-194675-6456713_p5_su2">
 وهي انت بتقول ان العيال دى مش مذنبه وانهم ضحايا وكدة ودة شيء مش معترض عليه تماما خصوصا ان التعليم فعلا افرز عاهات من الاشكال دى كتير لكن مع ذلك هما برضه مذنبين فى حق نفسهم واكبر دليل على كدة تعالى مثلا وشوف مجال زى الكمبيوتر وخد شريحه من مصر مثلا 
</su>
<su id="bolt-arz-DF-221-194675-6456713_p5_su3">
 وشوف هل كل اللى بيتعاملوا مع الكمبيوتر دارسينه او واخدين دورات او غيره ؟ 
</su>
<su id="bolt-arz-DF-221-194675-6456713_p5_su4">
 طبعا لا فيه اللى اخد دوره واللي اتعلمه من طول ما بيقعد جنب اصحابه وهما بيستخدموه ومنهم اللى عرف كلمتين في الكمبيوتر وراح اشتغل فى سيبر وبقى زي الفل دلوقت من قعدته عالنت وانا شخصيا اعرف واحد صحبي مكنش بيطيق حاجة اسمها كمبيوتر بتاتا وكأنه عقده نفسيه 
</su>
<su id="bolt-arz-DF-221-194675-6456713_p5_su5">
 بس لما خطب وسافر لقى ان الكمبيوتر هو الوسيله الوحيده والرخيصة اللى من خلالها هيرغي مع خطيبته فيها وفي ظرف 3 شهور بقى موس في الكتابة والشات وجاب كمان لابتوب
</su>
<su id="bolt-arz-DF-221-194675-6456713_p5_su6">
 مقصد كلامى ان الشخص اللى هيعتمد على التعليم وبس بدون التثقيف الذاتي وتعلم المهارات اللى هتنفعه في حياته يبقى شخص يستاهل اللى يجراله وناس زى اللى ظهروا في البرنامج دة لو جم على نفسهم شويه واخدوا دوره انجلش محترمه يعنى حاجة فى مجال تخصصهم وهتفيدهم عموما فى اي تخصص تانى مكنش حصل اللى حصل دة ودة اللى اقصده ومعتقدش برضه انه بيتعارض مع كلامك
</su>
<su id="bolt-arz-DF-221-194675-6456713_p5_su7">
 نقطه تانيه على هامش الموضوع بتوضح ثقافتي المهببة اعتقدت للوهلة الاولى ان اسمك ميراج على اسم الطيارة الحربيه المعروفة بس لما دخلت على ترجمة جوجل لقيت ان ميراج يعنى سراب بس يعنى ايه سراب الجرديان ! 
</su>
<su id="bolt-arz-DF-221-194675-6456713_p5_su8">
 اصل جوجل مترجمهاش مع ان الجرديان دي جريدة انجليزيه او امريكيه على ما اعتقد
</su>
</post>
</multipost>
