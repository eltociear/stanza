<multipost id="bolt-arz-NG-169-181089-32927" language="Arabic">
<post id="headline">
<su id="headline_su1"> صوره حيه من يوم 6 ابريل 2010</su>
</post>
<post id="bolt-arz-NG-169-181089-32927_p1">
<su id="bolt-arz-NG-169-181089-32927_p1_su1"> انا يا جماعه عمرى ما كنت سياسى ولا ليا فى اى حركه بس مع ازدياد الظلم والقهر والسرقه والنصب بقيت لما اتفرج على اى برنامج تليفزيونى ويظهر فيه احد اعضاء الحكومه ويقعد يسجد فينا ويقول اننا احسن بلد فى الدنيا ويقعد يشتغلنا بقيت بشوفه بيتطلعله قرنين وهو بيتكلم</su>
<su id="bolt-arz-NG-169-181089-32927_p1_su2"> المهم مع ازدياد احتقانى من الظللللللللللللللللللللم الرهيييييييييب اللى كلنا عايشينه ومع ازدياد احساسى بالسلبيه لانى مقتنع جدا بمثل يا فرعون ايه فرعنك ملقتش حد يلمنى وقبل المثل ده قول ربنا سبحانه وتعالى ما يغير الله ما بقوم حتى يغيروا ما بانفسهم المهم قولت اشارك وااقول راييى على النت </su>
<su id="bolt-arz-NG-169-181089-32927_p1_su3"> ولما دخلت فى المواضيع على النت لقيت ان فيه مظاهرات يوم 6 ابريل</su>
<su id="bolt-arz-NG-169-181089-32927_p1_su4"> فى الاول انا طول عمرى عندى اقتناع ان المظاهرات لا هتجيب ولا هتودى</su>
<su id="bolt-arz-NG-169-181089-32927_p1_su5">  هتنزل المظاهرات ويقعد صوتك يتنبح ويسقط الاستعمار ويسقط ال مبارك وتفضل تهتف لحد ما تتعب وفى الاخر تروح شيك هاند للشرطه اللى حواليك ومتشكرين يا جماعه على كرم الضيافه </su>
<su id="bolt-arz-NG-169-181089-32927_p1_su6"> اه كلامنا وهتافنا كله فى الهوا بس بردو ادينا خرجنا اللى جوانا </su>
<su id="bolt-arz-NG-169-181089-32927_p1_su7"> وترد علينا الحكومه لا مفيش مشكله</su>
<su id="bolt-arz-NG-169-181089-32927_p1_su8">  وقفتونا فى الشمس ونزلتوا اللواءات من مكاتبهم وتكيفاتهم والعيشه المرحرحه اللى عايشنها بس يلا مش مشكله انتوا بردو ولاد مصر وواجب علينا نساعدكم ومستنينكم كل سنه تيجوا تصوتوا شويه وتروحوا</su>
<su id="bolt-arz-NG-169-181089-32927_p1_su9"> ويروح كل واحد على بيته ويفضل الحال على ما هو عليه</su>
<su id="bolt-arz-NG-169-181089-32927_p1_su10"> ديه كانت نظرتى للمظاهرات حسب ما بشوف وبسمع فى العالم من تعامل محترم بين الحكومه والشعب حتى فى الاعتراض والمظاهرات</su>
<su id="bolt-arz-NG-169-181089-32927_p1_su11"> المهم فضيت نفسى يوم 6 ابريل وظبطت ساعتى على انى ابقى 12 الظهر بالظبط امام مجلس الشعب </su>
<su id="bolt-arz-NG-169-181089-32927_p1_su12"> وضربت شوية ينسون قبل ما انزل عشان صوتى يبقى حلو ويجلجل </su>
<su id="bolt-arz-NG-169-181089-32927_p1_su13"> وقولت لنفسى ادينى هاعمل اللى عليا عشان لما ضميرى يقولى يا سلبى ااقوله لا يا عم ما انا نزلت مظاهرات اهوه</su>
<su id="bolt-arz-NG-169-181089-32927_p1_su14"> وبينى وبينكم كان جوايا حلم انه يمكن المره ديه تحصل حاجه بجد ونلم نفسينا انا وكل المتظاهرين اللى هيبقوا اكيد بالالاف ومئات الالوف كمان ده مستقبل بلد مش لعبه </su>
<su id="bolt-arz-NG-169-181089-32927_p1_su15"> هنلم نفسينا ونطلع على بيت سحس بلف قصدى قصره نطلع على قصره نجيبه من قفاه ونديله تحية الصباح على قفاه العريض المبقلظ ده هو وعيلته ونطلع فيهم كل غلبنا وسنين ظلمنا على ايديه هو وحكوماته التفصيل </su>
<su id="bolt-arz-NG-169-181089-32927_p1_su16"> ونعمل الانقلاب التمام ونختار رئيس على مزاجنا واحد ابن حلال ايا كان اسمه يكون بيحب شعب مصر ونكافح مع بعض ونعوض السنيييييييييين الكتير اللى فاتت و تبقى الحياه وردى</su>
<su id="bolt-arz-NG-169-181089-32927_p1_su17"> وصحيت من الحلم ده امام باب الخروج من محطة المترو المؤدى الى مجلس الشعب ولقيته مقفول</su>
<su id="bolt-arz-NG-169-181089-32927_p1_su18"> يادى الغلب هيلففونا محطة المترو كلها عشان اخرج من الباب التانى واضرب مشوار تمام فوق فى الشارع لحد ما اوصل لمجلس الشعب فى عز الشمس مع انهم لو كانوا سابوا الباب ده مفتوح كان وفر على الواحد الشقى ده ما هو الواحد عايز يدخر طاقته للهتاف والشغل الجد مش الجرى فى لشوارع </su>
<su id="bolt-arz-NG-169-181089-32927_p1_su19"> ( مكنتش عارف انى هجرى جرى بعد كده )</su>
<su id="bolt-arz-NG-169-181089-32927_p1_su20"> المهم فعلا ضربت المشوار وشوفت فى طريقى عربيات بهائم الامن المركزى فى كل حته</su>
<su id="bolt-arz-NG-169-181089-32927_p1_su21">  وتجيب عينيك شمال تلاقى لواءات وتجيبها يمين تلاقى عقداء رتب يابا </su>
<su id="bolt-arz-NG-169-181089-32927_p1_su22"> قولت كل دول واقفين فى استقبالنا </su>
<su id="bolt-arz-NG-169-181089-32927_p1_su23"> دولتنا ديه مش عارفه تريحنا ازاى</su>
<su id="bolt-arz-NG-169-181089-32927_p1_su24">  ( اكتشفت بعد كده انها فعلا بتريحنا على الخزوق التمام خزوق بيطلع من اللوز )</su>
<su id="bolt-arz-NG-169-181089-32927_p1_su25"> وصلت لاول شارع مجلس الشعب كان فى اعتقادى انى هلاقى ناس بالعبيييييييط </su>
<su id="bolt-arz-NG-169-181089-32927_p1_su26"> وكانت اول مفاجاه ملقتش غير مجموعة شباب وبنات ( بصراحه شوية حريم جامده ) واقفين ومعاهم علم مصر وكاتبين عليه لا للطوارئ نعم لتغيير الدستور مجموعه عددها لا يتجاوز 40 فرد</su>
<su id="bolt-arz-NG-169-181089-32927_p1_su27"> وعلى الارصفه ناس متفرقه يعنى على اقصى تقدير عدد المتظاهرين اللى كانوا فى الحته ديه ميكملوش 500 فرد</su>
<su id="bolt-arz-NG-169-181089-32927_p1_su28"> قولت فى بالى ده اول الغيث وهلاقى قدام مجلس الشعب الالاف المؤلفه وهشوف وجه لوجه دكتور البرادعى وحمدى قنديل ومصطفى بكرى والعالم الحلوه ديه</su>
<su id="bolt-arz-NG-169-181089-32927_p1_su29"> ما هو اكيد هم مش هيقفوا بره لا هيقفوا فى وسط المعمعه</su>
<su id="bolt-arz-NG-169-181089-32927_p1_su30"> وسرعت خطوتى عشان الحق الموضوع فى اوله</su>
<su id="bolt-arz-NG-169-181089-32927_p1_su31"> طبعا احب انى انبه ان عدد القوات والامن اللى عمال اشوفهم الاف</su>
<su id="bolt-arz-NG-169-181089-32927_p1_su32"> قولت فى عقل بالى دول قدنا مائة مره </su>
<su id="bolt-arz-NG-169-181089-32927_p1_su33"> رد عليا عقل بالى علطول ما انتى لسه مدخلتش شارع مجلس الشعب وهتلاقى هناك الاف المتظاهرين وهتتظبط النسبه ديه</su>
<su id="bolt-arz-NG-169-181089-32927_p1_su34"> ووصلت لاول شارع مجلس الشعب وكانت تانى مفاجاه مفيش اى متظاهرين فى الشارع بتاع مجلس الشعب كله والامن قافل الشارع من اوله لاخره</su>
<su id="bolt-arz-NG-169-181089-32927_p1_su35"> يا نهار ابيض طب هروح فين </su>
<su id="bolt-arz-NG-169-181089-32927_p1_su36"> عايز اصوتلى شويه واهتف واخد صوره تذكاريه مع قادة المظاهرات</su>
<su id="bolt-arz-NG-169-181089-32927_p1_su37"> لفيت زى المجنون كل الشوارع اكتر من ساعه عمال ااقلب المنطقه شمال ويمين مفيش غير المجموعه اللى شوفتها فى الاول ولا فيه برادعى ولا بكرى ولا قنديل ولا حتى بربونى</su>
<su id="bolt-arz-NG-169-181089-32927_p1_su38"> طيب خلاص منضيعش اليوم على الفاضى وعلى مافيش قولت الحق المجموعه وانضملهم واهو يمكن اطلع برقم موزه ولا حاجه فى يوم المفاجات ده</su>
<su id="bolt-arz-NG-169-181089-32927_p1_su39"> ولتانى مره سرعت خطوتى عشان ارجع للمجموعه قبل ما يتحركوا ويضيعوا هم كمان</su>
<su id="bolt-arz-NG-169-181089-32927_p1_su40"> جريت عشان الحقهم ولقيت اكبر المفاجات لقيت ناس مرميه فى الشارع وعساكر الامن المركزى فرمينهم فى الارض وعملين يكسروا فى الموبيلات والكاميرات اللى بتصور</su>
<su id="bolt-arz-NG-169-181089-32927_p1_su41"> وظباط وعساكر الحكومه عمالين يجروا زى الكلاب ورا كل اللى واقف عاملين زى الاعصار بيشدوا اى حد ييجى فى طريقهم</su>
<su id="bolt-arz-NG-169-181089-32927_p1_su42"> فى اللحظه ديه اتغيرت نظرتى للموضوع كله مبقتش شايف غير ان فيه حريم بتضرب عرضنا بينتهك من ناس المفروض انهم ولاد بلدنا</su>
<su id="bolt-arz-NG-169-181089-32927_p1_su43"> جريت عليهم وعقلى مش عارف يفكر</su>
<su id="bolt-arz-NG-169-181089-32927_p1_su44">  كل اللى فى عقلى اعمل اى حاجه</su>
<su id="bolt-arz-NG-169-181089-32927_p1_su45"> حسيت ساعتها احساس الغربه والضعف </su>
<su id="bolt-arz-NG-169-181089-32927_p1_su46"> وانا فى وسط بلدى بقيت غريب فى بلدى</su>
<su id="bolt-arz-NG-169-181089-32927_p1_su47"> وطبعا رجالة الامن المركزى احسنوا استقبالى وادونى واجب الضيافه </su>
<su id="bolt-arz-NG-169-181089-32927_p1_su48"> واتفرقنا</su>
<su id="bolt-arz-NG-169-181089-32927_p1_su49"> وساعتها عرفت انه خلاص احنا اتاخرنا اوى</su>
<su id="bolt-arz-NG-169-181089-32927_p1_su50"> السرطان اللى هو الحكومه اتوغل واحكم قبضته تماما وبقينا كلنا بنضحك على بعض </su>
<su id="bolt-arz-NG-169-181089-32927_p1_su51"> الناس اللى صحوا جوانا الحلم وكنت مفكرهم قادة التحرير وقت الجد استخبوا وسابونا نتضرب ونتهان</su>
<su id="bolt-arz-NG-169-181089-32927_p1_su52">  ما احنا ملناش ثمن وكله بيضحك على كله</su>
<su id="bolt-arz-NG-169-181089-32927_p1_su53"> وخرجت من التجربه ديه انه مبقاش ينفع الطيبه والكلام مع ولاد x x x دول ما اخذ بالقوه لا يسترد الا بالقوه</su>
<su id="bolt-arz-NG-169-181089-32927_p1_su54"> واحنا للاسف بقينا شعب ميخوفش قطه </su>
<su id="bolt-arz-NG-169-181089-32927_p1_su55"> شعب مضروب بالفساد وانعدام الضمير فى كل منطقه فى جسده</su>
<su id="bolt-arz-NG-169-181089-32927_p1_su56"> ولحد ما كتبت الموضوع ده مش عارف اعمل ايه </su>
<su id="bolt-arz-NG-169-181089-32927_p1_su57"> وحتى الخيال اللى كنت بهرب اليه من الظلم والتعب حتى الخيال اصبح اسود ومظلم</su>
<su id="bolt-arz-NG-169-181089-32927_p1_su58"> فى الوقت ده مبقاش فى دماغى غير كلمه واحده هى اللى لسه بيتمد منها قوتى</su>
<su id="bolt-arz-NG-169-181089-32927_p1_su59">  كلمه هى اللى مخليه لسه جوايا نفس</su>
<su id="bolt-arz-NG-169-181089-32927_p1_su60"> الله</su>
<su id="bolt-arz-NG-169-181089-32927_p1_su61"> ملناش غيرك يا الله</su>
<su id="bolt-arz-NG-169-181089-32927_p1_su62"> ويا خسارة الينسون اللى شربتوه الصبح</su>
</post>
<post id="bolt-arz-NG-169-181089-32927_p2">
<su id="bolt-arz-NG-169-181089-32927_p2_su1"> كيفك يا باشا</su>
<su id="bolt-arz-NG-169-181089-32927_p2_su2"> ايه الحكاية أربع مواضيع خط لزق</su>
<su id="bolt-arz-NG-169-181089-32927_p2_su3"> شكل المنتدي وحشك قوي</su>
<su id="bolt-arz-NG-169-181089-32927_p2_su4"> طيب نقرأهم امتى بس</su>
<su id="bolt-arz-NG-169-181089-32927_p2_su5"> بس هدي تحب نجيب يانسون تاني</su>
</post>
<post id="bolt-arz-NG-169-181089-32927_p5">
<su id="bolt-arz-NG-169-181089-32927_p5_su1"> اولا اهلا وسهلا بكى فى المنتدى</su>
<su id="bolt-arz-NG-169-181089-32927_p5_su2"> دخول قوى فى القسم</su>
<su id="bolt-arz-NG-169-181089-32927_p5_su3"> انا صوت بصى تعامل النظام الاخير مع المظاهرات متوقع جدا لانه بيعيش مرحلة تخبط</su>
<su id="bolt-arz-NG-169-181089-32927_p5_su4"> ومع ازدياد التاييد للبرادعى كلما زاد هذا التخبط</su>
<su id="bolt-arz-NG-169-181089-32927_p5_su5">  واللى قبل مننا قبل الثورة شافوا كتير</su>
<su id="bolt-arz-NG-169-181089-32927_p5_su6"> والله وانا كمان بشعر ناحية الجندى المركزى بالتعاطف برغم ضرباته لانه كما يقال عبد المامور</su>
<su id="bolt-arz-NG-169-181089-32927_p5_su7"> اكيد بيعانى من كل المشكلات التى نعانى منها ولكنه تم افهامه ان المتظاهرون هم اعداء مصر ولا يريدون لها الخير وبالتالى هو يتعامل بكل الاخلاص مع العدو</su>
<su id="bolt-arz-NG-169-181089-32927_p5_su8"> عموما 6 ابريل كان له بعض الحسنات اولها اكيد فضح التخبط النظامى</su>
<su id="bolt-arz-NG-169-181089-32927_p5_su9"> ثانيا لفت نظر الكثيرين ومنهم امريكا وبالتالى تاييدها لجمال هيكون عليه الكثير من التحفظات بعدين</su>
<su id="bolt-arz-NG-169-181089-32927_p5_su10"> وايضا رد خارجيتنا على بيان امريكا عن معاملة المتظاهرين هيصيب العلاقات بالتوتر ودا شىء حلو خالص</su>
<su id="bolt-arz-NG-169-181089-32927_p5_su11"> من وجهة نظرى البسيطة</su>
</post>
</multipost>
