<multipost id="bolt-arz-DF-204-185969-359259" language="Arabic">
<post id="bolt-arz-DF-204-185969-359259_p1">
<su id="bolt-arz-DF-204-185969-359259_p1_su1">
 من حق كل واحد يكون ليه راي و من حق كل واحد يعبر عن رايه كمان ، و بالطريقه الى هو شايفها ، بس الى حصل النهارده في ميدان العباسيه حاجه غريبه قوي ، المظاهره بتاعه العباسيه النهارده كانت تحمل اسم " لا للتخريب " و كان هدفها الوقوف مع المجلس العسكري في استخدام القوه ضد اعمال التخريب و العنف و الحرق في منشأت مصر
</su>
<su id="bolt-arz-DF-204-185969-359259_p1_su2">
 بس الغريب الى حصل هناك الهتاف ده " بالروح بالدم ، نفديك يا مبارك " ، يعني انتوا طالعين تقولوا لا للترخيب و لا طالعين تقولوا نعم لمبارك ، و بعدين مبارك خلاص بح ، نظام فاشل سابق و خلاص مضي و لن يعود مره ثانيه ان شاء الله.
</su>
<su id="bolt-arz-DF-204-185969-359259_p1_su3">
 لازم الناس تفهم ان مبارك كان نظامه و كانت حكومته اسوأ ما تكون ، و جعل حال البلد سيئ في شتي المجالات ، في التعليم و الصحه و العداله الاجتماعيه و الحريه و الديمقراطيه ، و مهما تقعد تعد مش هتلاقي وقت يكفي انك تقول سيئات عهد مبارك.
</su>
<su id="bolt-arz-DF-204-185969-359259_p1_su4">
 مش معقوله الناس متكونش شايفه الكلام ده ، و مش معقول الناس متكنوش حاسه الفساد الى كان موجود في مصر في عهد مبارك ، و الى لا زلنا نعاني منه حتي الان
</su>
<su id="bolt-arz-DF-204-185969-359259_p1_su5">
 مش عارف هي الناس بتدافع عن مبارك ليه ؟؟
</su>
<su id="bolt-arz-DF-204-185969-359259_p1_su6">
 يعني هي الناس دي كلها كانت بتشتغل ولاقيه شغل في عهد مبارك ؟؟؟
</su>
<su id="bolt-arz-DF-204-185969-359259_p1_su7">
 يعني هي الناس دي كلها كانت بتتعالج في المستشفيات و كانت راضيه بمستوي الصحه ؟؟؟
</su>
<su id="bolt-arz-DF-204-185969-359259_p1_su8">
 يعني هي الناس دي راضيه عن مستوي التعليم ؟؟
</su>
<su id="bolt-arz-DF-204-185969-359259_p1_su9">
 يعني هي الناس دي راضيه بمشكله الثانويه العامه الى بيضحك بيها علينا كل سنه ؟؟؟
</su>
<su id="bolt-arz-DF-204-185969-359259_p1_su10">
 يعني هي الناس دي راضيه باالمواصلات الي بتركبها عشان تروح بيها شغلها الصبح كل يوم ؟؟
</su>
<su id="bolt-arz-DF-204-185969-359259_p1_su11">
 يعني هي الناس دي راضيه بالرشوه الى بتدفعها للموظف عشان يعملها مصلحه ؟؟
</su>
<su id="bolt-arz-DF-204-185969-359259_p1_su12">
 يعني هي الناس دي راضيه بالمياه الى مش واصله لنصف قري مصر ؟؟؟
</su>
<su id="bolt-arz-DF-204-185969-359259_p1_su13">
 يعني هي الناس دي راضيه بالكهرباء الي بتتقطع عنا في الصيف كل يو ؟؟؟
</su>
<su id="bolt-arz-DF-204-185969-359259_p1_su14">
 يعني هي الناس دي راضيه بشكل رغيف العيش الى كله حشرات و طوب ؟؟؟
</su>
<su id="bolt-arz-DF-204-185969-359259_p1_su15">
 يعني هي الناس دي راضيه بسعر الاكل الى كل يوم في الطالع ؟؟
</su>
<su id="bolt-arz-DF-204-185969-359259_p1_su16">
 يعني هي الناس دي راضيه بالنزين الى محدش لاقيه ؟؟
</su>
<su id="bolt-arz-DF-204-185969-359259_p1_su17">
 يعني هي الناس دي راضيه بالأنانبي الى محدش بيلاقيها ؟؟؟
</su>
<su id="bolt-arz-DF-204-185969-359259_p1_su18">
 انا لو قعدت اقول و اعيد ، مش هلاقي وقت اكتب فيه كل حاجه فاسده ، و مش هقول حاجات رفاهيه ، لا احنا بنقول اشياء اساسيه للمعيشه للإنسان العادي.
</su>
<su id="bolt-arz-DF-204-185969-359259_p1_su19">
 ا لناس دي لسه مصره على مبارك ليه ؟؟؟؟؟؟؟؟؟ يعني ايه الحلو الى في نظام مبارك ، مخلي الناس مصره عليه قوي كده
</su>
<su id="bolt-arz-DF-204-185969-359259_p1_su20">
 ياريت الناس تقولنا ، يمكن احنا منكش واخدين بالنا ولا حاجه
</su>
<su id="bolt-arz-DF-204-185969-359259_p1_su21">
 يمكن احنا شايفين ان البطاله كتير و مفيش بطاله
</su>
<su id="bolt-arz-DF-204-185969-359259_p1_su22">
 شايفين التعليم سئ ، وهو حلو جدا
</su>
<su id="bolt-arz-DF-204-185969-359259_p1_su23">
 شايفين ان مستوي الصحه و المسشتفيات سيئ وهو كويس جدا
</su>
<su id="bolt-arz-DF-204-185969-359259_p1_su24">
 شايفين ان مكنش فيه حريه وهو كان فيه حريه
</su>
<su id="bolt-arz-DF-204-185969-359259_p1_su25">
 عرفونا و فهمونا ؟؟؟؟؟؟؟؟؟ ينبكم فينا ثواب ؟؟؟؟
</su>
</post>
<post id="bolt-arz-DF-204-185969-359259_p2">
<su id="bolt-arz-DF-204-185969-359259_p2_su1">
 الكلام ده فكرنى بمقولة تنطبق على الموضوع ده "من السهل تربية العبيد والصعب جدا صناعة انسان حر "
</su>
</post>
<post id="bolt-arz-DF-204-185969-359259_p3">
<su id="bolt-arz-DF-204-185969-359259_p3_su1">
 فى تصريحات عديدة انكرت هذا الهتاف تماما وطلبت مواجهتها بفيديو يثبت دة مع وجود الاعلام طول الوقت...
</su>
<su id="bolt-arz-DF-204-185969-359259_p3_su2">
 وكمان مش كل اللى نزل العباسية او رأس التين مؤيد لمبارك.. لا طبعا..
</su>
<su id="bolt-arz-DF-204-185969-359259_p3_su3">
 انما فيهم اللى زهق واللى تعب واللى فاهم غلط واللى خايف واللى ضد تصعيد المعتصمين.. يعنى كل واحد نزل بسبب مختلف.. بالضبط زى ميدان التحرير كل واحد او فئة لها توجه.. لكن المبدأ كان واحد..
</su>
</post>
<post id="bolt-arz-DF-204-185969-359259_p5">
<su id="bolt-arz-DF-204-185969-359259_p5_su1">
 مفيش منصف ممكن ينكر إن في عهد مبارك خدنا 4 كأس أفريقيا منهم 3 مرات ورا بعض مفيش واحد فاهم ينكر إن في عهد مبارك كان عهدة طفرة في عالم السينما وزادت الأفلام والمسلسلات الكل عارف إن عهد مبارك كان عهد اكتشاف النجوم الفنية الصاعدة من مصر ومن كل أنحاء الوطن العربي 
</su>
<su id="bolt-arz-DF-204-185969-359259_p5_su2">
 كلنا متأكدين إن العهد البائد كان عهد النهضة الحضارية الاقتصادية الهايلة أشي في الصعيد الجواني واشي في القرية الفقرة واشي من أجلك أنت... الحقيقة إن إحنا شعب جاهل ومغفل وهو دة السبب اللي خلانا نثور على الرجل الطاهر
</su>
</post>
<post id="bolt-arz-DF-204-185969-359259_p8">
<su id="bolt-arz-DF-204-185969-359259_p8_su1">
 الله الله الله ينور عليك
</su>
<su id="bolt-arz-DF-204-185969-359259_p8_su2">
 معلش نسيت أقول سلامو عليكو من فرحتى بالموضوع والصوره جميله جدا ومعبره عن الموضوع
</su>
<su id="bolt-arz-DF-204-185969-359259_p8_su3">
 وتنفع يتعمل عليها صفحه يكون اسمها كلنا حسنى مبارك ههههههههه
</su>
</post>
</multipost>
