<multipost id="bolt-arz-NG-169-181090-38902" language="Arabic">
<post id="bolt-arz-NG-169-181090-38902_p1">
<su id="bolt-arz-NG-169-181090-38902_p1_su1"> مصر فى عيون الغرباء</su>
<su id="bolt-arz-NG-169-181090-38902_p1_su2"> أولا يا جماعه مش عايزة زعل من الكلام اللى حقوله و عايزه مناقشه هاديه و هادفه</su>
<su id="bolt-arz-NG-169-181090-38902_p1_su3"> من سنوات الغربه اللى قضيتها خارج مصر و مازلت سمعت كتير عن سمعه مصر .... للاسف كلام بشع</su>
<su id="bolt-arz-NG-169-181090-38902_p1_su4"> طبعا ناهيكم عن ان الكل بيبصلنا على اننا جعانين و شحاتين و البركه فى الاخبار اليوميه و التوك شو و السبق الصحفى</su>
<su id="bolt-arz-NG-169-181090-38902_p1_su5"> احنا كمان بيتبصلنا على اننا رقاصين و حشاشين و حراميه</su>
<su id="bolt-arz-NG-169-181090-38902_p1_su6"> و ده طبعا اللى بتعكسه افلامنا من يوم ما السينما اتوجدت فى مصر</su>
<su id="bolt-arz-NG-169-181090-38902_p1_su7"> الممثل من دول يطلع على الهوا يقولك الفن رساله... و احنا بننقل الواقع</su>
<su id="bolt-arz-NG-169-181090-38902_p1_su8"> عل كده مصر بقيت اخر مسخرة لو هو ده فعلا الواقع</su>
<su id="bolt-arz-NG-169-181090-38902_p1_su9"> و معلش الغريب عننا مش لامس ارض الواقع و مش شايف غير اللى بيتنقله عبر الشاشه الصغيره و الافلام اللى سوأت سمعتنا</su>
<su id="bolt-arz-NG-169-181090-38902_p1_su10"> و معظم هذه الافلام لا تحث الا على الرذيله </su>
<su id="bolt-arz-NG-169-181090-38902_p1_su11"> و اللى مش لاقيه قوت عيالها تروح تبيع نفسها</su>
<su id="bolt-arz-NG-169-181090-38902_p1_su12"> و اللى يتضايق شويه يقوم يشرب خمرا و كأن الخمره دى موجوده فى البيت زى الميه</su>
<su id="bolt-arz-NG-169-181090-38902_p1_su13"> انا مش شايفه غير اننا وصلنا الى انحدار اخلاقى منقطع النظير</su>
<su id="bolt-arz-NG-169-181090-38902_p1_su14"> و منهم لله المفسدون فى الارض اللى خلوا صورتنا بالشكل ده</su>
<su id="bolt-arz-NG-169-181090-38902_p1_su15"> سمعه الست المصريه فى الخارج ... انها امراه سهله و خليعه</su>
<su id="bolt-arz-NG-169-181090-38902_p1_su16"> و سمعه الراجل المصرى انه قليل الذمه و بتاع حشيش الا ما ندر</su>
<su id="bolt-arz-NG-169-181090-38902_p1_su17"> و طبعا احنا شعب ماحدش بيدافع عنه ولا حكومه و لا سفاره و لا غيره</su>
<su id="bolt-arz-NG-169-181090-38902_p1_su18"> يعنى الاعلام او الفن الغير هادف ده كله سوأسمعتنا و رخصنا</su>
<su id="bolt-arz-NG-169-181090-38902_p1_su19"> كل الشعوب فيها كل البلاوى دى لكن مستخبيه و مش بيعلنوا عنها</su>
<su id="bolt-arz-NG-169-181090-38902_p1_su20"> بالعكس بيستخبوا فى ثوب الفضيله و الشرف</su>
<su id="bolt-arz-NG-169-181090-38902_p1_su21"> لكن احنا ... للاسف ابتلينا و لم نستتر</su>
<su id="bolt-arz-NG-169-181090-38902_p1_su22"> مش عارفه ازاى نقدر نغير نظرة الناس لينا</su>
<su id="bolt-arz-NG-169-181090-38902_p1_su23"> و احنا كمغتربين فئه قليله و بنحاول تغير الفكرة دى لكن برضه الناس مش مصدقه</su>
<su id="bolt-arz-NG-169-181090-38902_p1_su24"> يا ترى انتم شايفين ايه؟</su>
</post>
<post id="bolt-arz-NG-169-181090-38902_p2">
<su id="bolt-arz-NG-169-181090-38902_p2_su1"> أهلا سالى!!</su>
<su id="bolt-arz-NG-169-181090-38902_p2_su2"> كل اللى ذكرتيه مش مجرد سمعة لأن النماذج دى فعلا موجودة فى مصر بس بردو هتلاقيها موجودة فى أى مجتمع سواء عربى، أو غير عربى</su>
<su id="bolt-arz-NG-169-181090-38902_p2_su3"> وفى الحالة دى، أتصور إنه غير منطقى الحكم على شعب لمجرد وجود فقر، أو نماذج غير سوية بداخله!</su>
<su id="bolt-arz-NG-169-181090-38902_p2_su4"> ومتفق معاكى ان الميديا فى مصر مزوداها شويتين تلاتة.. وكأن الناس مصدقت ماسورة حرية وانفجرت!</su>
<su id="bolt-arz-NG-169-181090-38902_p2_su5"> دلوقتى برامج التوك جعير شو تحولت إلى بيزينس ضخم يبدأ وينتهى مع معدين هذه البرامج اللى بيتقافزوا وبيدورو طول نهار على مسائل سخنة يكون مستوى الجعير فيها عالى بحيث :تشد المشاهد، </su>
<su id="bolt-arz-NG-169-181090-38902_p2_su6"> البرنامج يحقق نسبه مشاهدة كويسة، المعلن يعلن.. وبتالى بضربة حجر واحد تجيب كل العصافير من فوق الشجرة!</su>
<su id="bolt-arz-NG-169-181090-38902_p2_su7"> معنديش أى مشكلة فى كل ده.. لكن اللى بيستفزنى فعلا على المستوى الشخصى هم مقدمى هذه البرامج.. </su>
<su id="bolt-arz-NG-169-181090-38902_p2_su8"> كل واحد فيهم تلاقيه عامل فيها الوطنى الوحيد اللى قلبه على البلد دى.. رغم ان كل واحد فيهم بيكون عامل زى رأس الافعى تحقن سمها مكان ووقت ماتحب ولمصلحتها ولحمايتها الشخصية العليا فقط.</su>
<su id="bolt-arz-NG-169-181090-38902_p2_su9"> م الأخر اللى عايز أقوله متزعجيش نفسك بمسألة سمعة مصر فى الخارج،لأن المسألة نسبية ومن التخريف ان نعمم.</su>
<su id="bolt-arz-NG-169-181090-38902_p2_su10"> واحنا فى الداخل لنا الله و واثقين من اليوم "القريب جدا" اللى هتتكشف فيه رؤوس الافاعى، والحنجوريين، وكل مدعو الوطنية..</su>
<su id="bolt-arz-NG-169-181090-38902_p2_su11"> ووقتها براحتنا بقى ممكن نعتقلهم أو نطردهم أو نقتلهم!</su>
</post>
<post id="bolt-arz-NG-169-181090-38902_p3">
<su id="bolt-arz-NG-169-181090-38902_p3_su1"> الموضوع مهم يانبع ويستاهل طبعا المناقشه</su>
<su id="bolt-arz-NG-169-181090-38902_p3_su2"> بس كل اللى قولتيه صح وفعلا سمعتنا وحشه اوى فى الول الاخرى سواء عربيه او غربيه</su>
<su id="bolt-arz-NG-169-181090-38902_p3_su3"> لكن ده فعلا كله هنا بيحصل فى للاسف لكن مش بالصورة اللى بتظهر فى الافلام</su>
<su id="bolt-arz-NG-169-181090-38902_p3_su4"> لان ده عمره ماهيكون واقع مصر صحيح هو موجود لكن مش بالصورة اللى تخلى سمعتنا وحشه اوى كده</su>
<su id="bolt-arz-NG-169-181090-38902_p3_su5"> وبيحصل فى كل الدول لكن احنا هنا الاعلام ماسك على الوحده وبيجيب كل حاجة من غير اى كت وبيركزوا لى الحاجة اللى تسى للشعب وللحكومه فاكرين ان ده الاعلام</su>
<su id="bolt-arz-NG-169-181090-38902_p3_su6"> انا معاكى ان كل ده موجود لكن مينفعش نفضح نفسنا بالطريقه دى</su>
<su id="bolt-arz-NG-169-181090-38902_p3_su7"> وبشكرك اوى على الموضوع</su>
</post>
<post id="bolt-arz-NG-169-181090-38902_p5">
<su id="bolt-arz-NG-169-181090-38902_p5_su1"> كنت سمعت قبل كده من دكتور عندنا فى الجامعه ان مخرجى الافلام فى بلدنا يحصلون على مرتبات شهريه من تل ابيب حتى يظهرونا بهذا الشكل وحتى نكاد نقتنع اننا كذلك</su>
<su id="bolt-arz-NG-169-181090-38902_p5_su2"> ونحن باعتراف الجميع مجتمع متدين ولكن يبررون ذلك بان تديننا هو تدين شكلى فقط وخارجى واننا من الداخل لسنا كذلك</su>
<su id="bolt-arz-NG-169-181090-38902_p5_su3"> انظروا الى الافلام القديمه تجد الفتاه مثلا مطيعه ورقيقه والان تجدها بيئه اسلوبها وقح واخلاقها فى غاية الانحدار ويبررون بانه الواقع</su>
<su id="bolt-arz-NG-169-181090-38902_p5_su4"> هل الواقع كذلك؟</su>
<su id="bolt-arz-NG-169-181090-38902_p5_su5"> اذا كان الواقع كذلك فنحن لا نطالب به</su>
<su id="bolt-arz-NG-169-181090-38902_p5_su6"> دعونا فى عالم الخيال</su>
<su id="bolt-arz-NG-169-181090-38902_p5_su7"> صوروا افلام تدعو الى الفضيله اجعلونا مجتمع من الملائكه عسى ان نتشبه به يوما</su>
</post>
<post id="bolt-arz-NG-169-181090-38902_p6">
<su id="bolt-arz-NG-169-181090-38902_p6_su1"> أهلا سالى!!</su>
<su id="bolt-arz-NG-169-181090-38902_p6_su2"> هنا برة ده فين بالضبط ونبى ؟</su>
<su id="bolt-arz-NG-169-181090-38902_p6_su3"> أما مسألة كلام شوية غريب اتمنى تشاور لى على نقط غامضة او مش واضحة علشان اوضحها لحضرتك</su>
</post>
<post id="bolt-arz-NG-169-181090-38902_p7">
<su id="bolt-arz-NG-169-181090-38902_p7_su1"> السلام عليكم ورحمة الله وبركاته</su>
<su id="bolt-arz-NG-169-181090-38902_p7_su2"> الاعلام هدفه الاول والاخير هو الربح او تضييع وقت فى الكلام ع الفاضى</su>
<su id="bolt-arz-NG-169-181090-38902_p7_su3"> لو فعلا الفن رسالة كانو يتبرعو بميزانية الفيلم لقرية علشان يوفرولها خدمات لاولاد الشوارع علشان مش يجرمو للغلابة علشان مش يشحتو</su>
<su id="bolt-arz-NG-169-181090-38902_p7_su4"> عموما انا شايف ان الاعلام وخصوصا السينما عندنا ف مصر - بتفسد مش بتصلح</su>
<su id="bolt-arz-NG-169-181090-38902_p7_su5"> والاعمال الهادفة قليلة جدا بالمقارنة للاعمال اللى ملهاش لزمة</su>
<su id="bolt-arz-NG-169-181090-38902_p7_su6"> مش معنى كلامى انى بقول مفيش عيوب ف المجتمع اللى اقصده ان عيوبنا نعالجها.</su>
<su id="bolt-arz-NG-169-181090-38902_p7_su7"> لان دلوقتى اى منتج بينتج فيلم عن اطفال الشوارع والاطفال لما يكبرو ينحرفو ويكون ليهم علاقات غير شرعيه ويترجم الواقع لمشاهد مبالغ فيها بكدا هو اضر الجمهور بمشاهد خليعه</su>
<su id="bolt-arz-NG-169-181090-38902_p7_su8"> مش ناقش المشكلة بشكل سليم مش قدم حلول للمشكلة سوء صورتنا قدام نفسنا وقدام غيرنا</su>
<su id="bolt-arz-NG-169-181090-38902_p7_su10"> بتمنى يستخدمو السينما والاعلام صح زى ما الهند استفادت ب بوليود</su>
<su id="bolt-arz-NG-169-181090-38902_p7_su11"> شكرا نبع الحب</su>
</post>
<post id="bolt-arz-NG-169-181090-38902_p10">
<su id="bolt-arz-NG-169-181090-38902_p10_su1"> للاسف مش هنقدر نغير نظره المجتمعات لينا لان مهما عملنا هم اخدو صوره مش كويسه عننا</su>
<su id="bolt-arz-NG-169-181090-38902_p10_su2"> واحنا اللى عملنا كده ف نفسنا</su>
<su id="bolt-arz-NG-169-181090-38902_p10_su3"> كفايه المصريين اللى بيروحو يشتغلو بره</su>
<su id="bolt-arz-NG-169-181090-38902_p10_su4"> بجد بتكون حاجه تكسف</su>
<su id="bolt-arz-NG-169-181090-38902_p10_su5"> مفيش اى بلد بتحترمنا بسبب سلوكنا مع الشعوب التانيه</su>
<su id="bolt-arz-NG-169-181090-38902_p10_su6"> اما بالنسبه للفن اللى بيقولو عليه رساله ف انا مش هقدر اقول غير ان اللى بيعملوه علشان الماده مش اكتر </su>
<su id="bolt-arz-NG-169-181090-38902_p10_su7"> هما مش يهمهم فن ولا تقديم رساله للمجتمع كل اللى يهمهم انهم يعملو افلام فاشله وياخدو عليها فلوس</su>
<su id="bolt-arz-NG-169-181090-38902_p10_su8"> مش يهمهم بقى الفيلم ده قدم صوره خاطئه للشباب ولا لا</su>
<su id="bolt-arz-NG-169-181090-38902_p10_su9"> وكل ده بيوصل للمجتمعات التانيه وبياخدو صوره مختلفه تماما عننا لدرجه انهم بيقولو ع مصر بلد الخلاعه</su>
<su id="bolt-arz-NG-169-181090-38902_p10_su10"> ميرسى ع موضوعك</su>
<su id="bolt-arz-NG-169-181090-38902_p10_su11"> تحياتى</su>
</post>
<post id="bolt-arz-NG-169-181090-38902_p11">
<su id="bolt-arz-NG-169-181090-38902_p11_su1"> الكلام ده بيقلوه العرب عننا</su>
<su id="bolt-arz-NG-169-181090-38902_p11_su2"> و العرب بصراحه حالهم أسوء من إنه يتوصف</su>
<su id="bolt-arz-NG-169-181090-38902_p11_su3"> و الله لما بروح أشوف قنوات خليجى بتاعه رقص بحس بحزن كبير على إهدار الآدميه للدرجه ديه</su>
<su id="bolt-arz-NG-169-181090-38902_p11_su4"> أنا أشتغلت كمرافق مجموعات سياحيه فى شرم و الغردقه</su>
<su id="bolt-arz-NG-169-181090-38902_p11_su5"> بلادنا مُبهره فى عيون الإجانب</su>
<su id="bolt-arz-NG-169-181090-38902_p11_su6"> الناس طيبين الكرم وحسن الضيافه صفه غالبه على طبع المصريين</su>
<su id="bolt-arz-NG-169-181090-38902_p11_su7"> خفه الدم و التلقائيه معروفه عننا</su>
<su id="bolt-arz-NG-169-181090-38902_p11_su8"> كفايه الاحساس بالأمان اللى بيحسه أى غريب ماشى بالليل فى شوارع مصر ده لوحده يكفى</su>
<su id="bolt-arz-NG-169-181090-38902_p11_su9"> الغريب و العجيب بجد إن اللى بيقولوا على المصريين كده هم أكتر ناس تلاقيهم فى المواخير وعلب الليل فى المهندسين والهرم</su>
<su id="bolt-arz-NG-169-181090-38902_p11_su10"> بصراحه كلامهم ولا بيهز شعره فيا</su>
</post>
<post id="bolt-arz-NG-169-181090-38902_p23">
<su id="bolt-arz-NG-169-181090-38902_p23_su1"> الحمد لله احنا سمعتنا زي الطين بره خمرة ورقص ودعارة وجوع </su>
<su id="bolt-arz-NG-169-181090-38902_p23_su2"> مش معقول المشكلة كلها فى الاعلام </su>
<su id="bolt-arz-NG-169-181090-38902_p23_su3"> اكيد الاعلام يعتبر السبب الرئيسي بس فى مشاكل تانية </su>
<su id="bolt-arz-NG-169-181090-38902_p23_su4"> اصل كتير اوي بيكره مصر ويبحبو يطلعوا القطط الفطسه فينا والمشكلة ان الاعلام بيساعد فى كده </su>
<su id="bolt-arz-NG-169-181090-38902_p23_su5"> بس برضو احنا مش لازم ندور على اسباب نعلق عليها اخطاءنا </su>
<su id="bolt-arz-NG-169-181090-38902_p23_su6"> ما احنا كمان اما نخرج بره ولا اكن ننا خرجنا من جهنم ورحنا الجنة </su>
<su id="bolt-arz-NG-169-181090-38902_p23_su7"> المفرود يكون فى انتماء علشان الناس تحس اننا بنحب بلدنا وان كل اللي بيتقال فى التليفزيون والمسلسلات كذب بدليل اننا بنحب بلدنا </su>
<su id="bolt-arz-NG-169-181090-38902_p23_su8"> بس طول ما فى ناس بتروح فى الدول بره ودول الخليج خاصة وينسوا ان مصر دي بلدهم ويشتموا مصر مع الموجة سمعتنا هتفضل زي ما هيه </su>
<su id="bolt-arz-NG-169-181090-38902_p23_su9"> العرب عنهم مصايب كتير اه ويمكن اكتر من ننا ولكن محدش بيجيب سيره </su>
<su id="bolt-arz-NG-169-181090-38902_p23_su10"> والمسلسلات بيريحوا نفسهم ويجيبوا افلام تركية ويترجمها وافلام اجنية </su>
<su id="bolt-arz-NG-169-181090-38902_p23_su11"> والمهم يبعدوا عن واقعهم </su>
<su id="bolt-arz-NG-169-181090-38902_p23_su12"> وياريت نعمل كده فى مصر علشان تتحسن سمعتنا شوية </su>
<su id="bolt-arz-NG-169-181090-38902_p23_su13"> وشكرا يا درة على موضوع بجد مهم وشكرا للمشاركين فيه</su>
</post>
<post id="bolt-arz-NG-169-181090-38902_p24">
<su id="bolt-arz-NG-169-181090-38902_p24_su1"> يا جماعه والله انا شغال في المهندسين في شارع جامعة الدول العربية الكويتين والخليجين هناك زي الرز</su>
<su id="bolt-arz-NG-169-181090-38902_p24_su2"> ناس ####### جايين وفكرين انهم نزلين كباريه</su>
<su id="bolt-arz-NG-169-181090-38902_p24_su3"> وفعلا دا كله من الزفت اللي بيسموه الفن</su>
<su id="bolt-arz-NG-169-181090-38902_p24_su4"> نفسي اعرف فين الفن في فلم زي ************دا</su>
<su id="bolt-arz-NG-169-181090-38902_p24_su5"> دا فيلم بيحرك الشهوة</su>
<su id="bolt-arz-NG-169-181090-38902_p24_su6"> وكمان فلم زي **********</su>
<su id="bolt-arz-NG-169-181090-38902_p24_su7"> مفيش رسالة</su>
<su id="bolt-arz-NG-169-181090-38902_p24_su8"> انا اسف مقدرتش حتي اققول اسم الافلام الزبالة دي</su>
<su id="bolt-arz-NG-169-181090-38902_p24_su9"> ربنا يستر علينا</su>
<su id="bolt-arz-NG-169-181090-38902_p24_su10"> وشكرا سالي موضوع موفق</su>
<su id="bolt-arz-NG-169-181090-38902_p24_su11"> ومنتظرين جديد اجمل منك</su>
</post>
<post id="bolt-arz-NG-169-181090-38902_p25">
<su id="bolt-arz-NG-169-181090-38902_p25_su1"> موضوعك جميل ياسالى</su>
<su id="bolt-arz-NG-169-181090-38902_p25_su2"> وفعلا بحكم انى عشت كتير بره ....فعلا سمعتنا زى الزفت بره</su>
<su id="bolt-arz-NG-169-181090-38902_p25_su3"> كله فعلا من الاعلان الزفتين اللى عندنا....برامج وافلام....بلاوى والله</su>
<su id="bolt-arz-NG-169-181090-38902_p25_su4"> ربنا ينتقم منهم اللى خلوا صورتنا كده .....</su>
<su id="bolt-arz-NG-169-181090-38902_p25_su5"> بجد حسبنا الله ونعم الوكيل...</su>
<su id="bolt-arz-NG-169-181090-38902_p25_su6"> وياريت يكونوا عارفين انه اذابليتم فاستتروا </su>
<su id="bolt-arz-NG-169-181090-38902_p25_su7"> حتى وان كانت النمازج اللى فى الافلام موجودة ....ليه نعرضها للناس ...</su>
<su id="bolt-arz-NG-169-181090-38902_p25_su8"> ليه ماتتكلم عن الناس الكويسة ودول اكتر من الوحشين.....</su>
<su id="bolt-arz-NG-169-181090-38902_p25_su9"> شكرا درة على الموضوع</su>
<su id="bolt-arz-NG-169-181090-38902_p25_su10"> تقبلى مرورى ياحبيبتى.....</su>
<su id="bolt-arz-NG-169-181090-38902_p25_su11"> وترجعى بالسلامة وانت متفوقة يارب......ووحشانى كمان</su>
</post>
<post id="bolt-arz-NG-169-181090-38902_p26">
<su id="bolt-arz-NG-169-181090-38902_p26_su1"> الحقيقة مفيش حد بيشتم مصر ولا بيكرها</su>
<su id="bolt-arz-NG-169-181090-38902_p26_su2"> وانا عشت فى السعودية سبع سنين و مشفتش غير الحب و الكرم بجد ناس محترمة وبتحترم غيرها عشان يحترمها</su>
<su id="bolt-arz-NG-169-181090-38902_p26_su3"> والمصريين احنا عملنا واحنا سوينا</su>
<su id="bolt-arz-NG-169-181090-38902_p26_su4"> بس لوغيرتوا الحاجات ديه هتلاقوا الاحسن</su>
</post>
</multipost>
