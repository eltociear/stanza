<multipost id="bolt-arz-NG-169-181089-33959" language="Arabic">
<post id="bolt-arz-NG-169-181089-33959_p1">
<su id="bolt-arz-NG-169-181089-33959_p1_su1"> قبل الهبوط</su>
<su id="bolt-arz-NG-169-181089-33959_p1_su2"> الأخوة والأخوات</su>
<su id="bolt-arz-NG-169-181089-33959_p1_su3"> تمنيت لو سجلتم هنا بشئ من الوضوح عما يدور بعقولكم أو مجرد رؤاكم عن زيارة أوباما لمصر وتوجيه خطاب للأمة الاسلامية .. </su>
<su id="bolt-arz-NG-169-181089-33959_p1_su4"> مجرد نقل مباشر لتصوراتكم .. </su>
<su id="bolt-arz-NG-169-181089-33959_p1_su5"> وأرجو أن يكون قبل الخطاب .. ليكون الكلام خارج الانطباع عما سيرد بخطابه .. </su>
<su id="bolt-arz-NG-169-181089-33959_p1_su6"> وأود أن أطرح سؤالا هاما ليتنى أحصل على ردود له من الجميع .. </su>
<su id="bolt-arz-NG-169-181089-33959_p1_su7"> هل تلك الزيارة شأن مصرى خاص لايجب على غير المصريين الخوض فيه ؟ </su>
<su id="bolt-arz-NG-169-181089-33959_p1_su8"> هل يرى غير المصريين بأعينهم وقلوبهم ذلك المعنى ؟</su>
<su id="bolt-arz-NG-169-181089-33959_p1_su9"> أشكركم جميعا</su>
</post>
<post id="bolt-arz-NG-169-181089-33959_p5">
<su id="bolt-arz-NG-169-181089-33959_p5_su1"> ساعات بنتكلم عن امريكا والغرب وفاكرينهم عزب وابعديات زى حالاتنا </su>
<su id="bolt-arz-NG-169-181089-33959_p5_su2"> وان شعوبهم رعايا زى الشعوب العربية والاسلامية </su>
<su id="bolt-arz-NG-169-181089-33959_p5_su3"> اوباما على رأس مؤسسة الحكم فى امريكا يعنى الهامش بتاعه الشخصى ضئيل جدا </su>
<su id="bolt-arz-NG-169-181089-33959_p5_su4"> واحنا بنموت فى تضييع الوقت واللف والدوران </su>
<su id="bolt-arz-NG-169-181089-33959_p5_su5"> اوباما حيجى ويروح واحنا بنفكر </su>
<su id="bolt-arz-NG-169-181089-33959_p5_su6"> ياترى هو اوباما جاى ليه </su>
<su id="bolt-arz-NG-169-181089-33959_p5_su7"> وحيقصد ايه </su>
<su id="bolt-arz-NG-169-181089-33959_p5_su8"> ونفضل نفكر فى اوباما لحااااااااد مايسيب الحكم  ونبدأ مع الجديد </su>
<su id="bolt-arz-NG-169-181089-33959_p5_su9"> ودواليك حاجة كده زى لعبة الدبة وقعت فى البير</su>
</post>
<post id="bolt-arz-NG-169-181089-33959_p6">
<su id="bolt-arz-NG-169-181089-33959_p6_su1"> اوباما جه</su>
<su id="bolt-arz-NG-169-181089-33959_p6_su2"> اوباما حيروح</su>
<su id="bolt-arz-NG-169-181089-33959_p6_su3"> واحنا الهم عمره مابيروح</su>
<su id="bolt-arz-NG-169-181089-33959_p6_su4"> خطاب ايه اللى جايه امريكا تغيره ولآ تصلحه من القاهرة</su>
<su id="bolt-arz-NG-169-181089-33959_p6_su5"> بلا ضحك عالدقون بقى</su>
<su id="bolt-arz-NG-169-181089-33959_p6_su6"> احنا المصريين عاشقين للوهم</su>
<su id="bolt-arz-NG-169-181089-33959_p6_su7"> حتى فى الاحياء بتاعتنا بتلاقى البلطجى المستقوى لما يتكرع بيطلع ألف واحد يقول الله</su>
<su id="bolt-arz-NG-169-181089-33959_p6_su8"> والالف دول ليهم الف ديل وذنب</su>
<su id="bolt-arz-NG-169-181089-33959_p6_su9"> كلهم بيعملوا حاشيه تاخد فى سكتها الباقيين</su>
<su id="bolt-arz-NG-169-181089-33959_p6_su10"> سيبك سيبك مصر كده فله</su>
<su id="bolt-arz-NG-169-181089-33959_p6_su11"> مصر حلوة</su>
<su id="bolt-arz-NG-169-181089-33959_p6_su12"> مصر هى أمى</su>
</post>
<post id="bolt-arz-NG-169-181089-33959_p7">
<su id="bolt-arz-NG-169-181089-33959_p7_su1"> طب انا عايز مسلم موحد ربه ينزل يشوف وقف الحال اللى احنا فيه</su>
<su id="bolt-arz-NG-169-181089-33959_p7_su2"> انا فى الجيزة وعندى محل كاوتش وبطاريات</su>
<su id="bolt-arz-NG-169-181089-33959_p7_su3"> من زمان مابدخلش المنتدى من هم الشغل ودخلة الصيف  موسم يعنى </su>
<su id="bolt-arz-NG-169-181089-33959_p7_su4"> عشان نعوض النومة اللى السوق كان فيها</su>
<su id="bolt-arz-NG-169-181089-33959_p7_su5"> النهاردة ده اليوم السادس اللى ضايع مننا</su>
<su id="bolt-arz-NG-169-181089-33959_p7_su6"> والله اعلم بقى حنخلص امتى</su>
<su id="bolt-arz-NG-169-181089-33959_p7_su7"> كل ده عشان حركات ولا لها اى لزمه</su>
<su id="bolt-arz-NG-169-181089-33959_p7_su8"> واللى يقتلك ان الناس كلها بتتكلم على ان فيه حاجة مفهومة</su>
<su id="bolt-arz-NG-169-181089-33959_p7_su9"> ولما ناخد بالقلم والشلوت من اسرائيل نعمل نفسنا مش فاهمين</su>
<su id="bolt-arz-NG-169-181089-33959_p7_su10"> ونجتمع عشان نبحث هو ده جد ولا هزار</su>
<su id="bolt-arz-NG-169-181089-33959_p7_su11"> خطاب ايه بس ومسلمين مين</su>
</post>
</multipost>
