<multipost id="bolt-arz-DF-169-181091-8751442" language="Arabic">
<post id="bolt-arz-DF-169-181091-8751442_p1">
<su id="bolt-arz-DF-169-181091-8751442_p1_su1">
 أرفع راسك فوق انت مصري
</su>
<su id="bolt-arz-DF-169-181091-8751442_p1_su2">
 لا اجد من العبارت ما اصف ما اشعر به
</su>
<su id="bolt-arz-DF-169-181091-8751442_p1_su3">
 كما لو كان حلم مبهر رائع..حلم لا يصدق
</su>
<su id="bolt-arz-DF-169-181091-8751442_p1_su4">
 ثورة مصرية خالصة سلمية
</su>
<su id="bolt-arz-DF-169-181091-8751442_p1_su5">
 تسقط اشرس و اقوي نظام عربي
</su>
<su id="bolt-arz-DF-169-181091-8751442_p1_su6">
 ينتصر شعبنا العظيم
</su>
<su id="bolt-arz-DF-169-181091-8751442_p1_su7">
 وتصبح مصر حره ديمقراطية
</su>
<su id="bolt-arz-DF-169-181091-8751442_p1_su8">
 باذن الله في هذا الموضوع و ببساطة سنحكي " حتي لا ننسي " وندون تجربتنا مع ثورة 25 المجيدة
</su>
<su id="bolt-arz-DF-169-181091-8751442_p1_su9">
 كل منا شاهدها بعين وله معها تجارب و حكايات ومواقف و وجهة نظر
</su>
<su id="bolt-arz-DF-169-181091-8751442_p1_su10">
 ارجو الا تحرمونا من هذه التجارب في النهاية سيكون لدينا في منتدي بن مصر مرجع لما مررنا به نتذكره دائماً ولا ننساه ابداً
</su>
<su id="bolt-arz-DF-169-181091-8751442_p1_su11">
 تجربتي مع الثورة
</su>
<su id="bolt-arz-DF-169-181091-8751442_p1_su12">
 منتظر تجاربكم
</su>
<su id="bolt-arz-DF-169-181091-8751442_p1_su13">
 مع خالص حبي
</su>
<su id="bolt-arz-DF-169-181091-8751442_p1_su14">
 وتحياتي
</su>
</post>
<post id="bolt-arz-DF-169-181091-8751442_p3">
<su id="bolt-arz-DF-169-181091-8751442_p3_su1">
 السلام عليكم ورحمة الله وبركاته..
</su>
<su id="bolt-arz-DF-169-181091-8751442_p3_su2">
 بدايةً... بـ أمسّى على مصر كلها وعلى كل المصريين وعلى كل العرب فى كل مكان فى العالم.. 
</su>
<su id="bolt-arz-DF-169-181091-8751442_p3_su3">
 مبروك يا مصر.. مبروك يا أمى.. 
</su>
<su id="bolt-arz-DF-169-181091-8751442_p3_su4">
 قيصر.. هداية... مبروك علينا... الحمد لله الحمد لله وبحى كل الناس اللى لسه هتدخل الموضوع وتحكى 
</su>
<su id="bolt-arz-DF-169-181091-8751442_p3_su5">
 الواحد مش عارف يرتب الكلام ازاى.. 
</su>
<su id="bolt-arz-DF-169-181091-8751442_p3_su6">
 عايزة اوصف كل شىء مر طول الـ18 يوم اللى فاتوا...!
</su>
<su id="bolt-arz-DF-169-181091-8751442_p3_su7">
 ايه ده هما كانوا 18 بس ؟!.. كانوا عُمْر.. كانوا ميلاد لينا وللحرية والحياة والتحدى.. و انتصار الحق بقى 
</su>
<su id="bolt-arz-DF-169-181091-8751442_p3_su8">
 " أنا من جيل الثورة " وبكل فخر هقول أنا من جيل الثورة
</su>
<su id="bolt-arz-DF-169-181091-8751442_p3_su9">
 ومصر رجعت ان شاء الله مصر بجد على ادينا
</su>
<su id="bolt-arz-DF-169-181091-8751442_p3_su10">
 الـ 18 يوم دول كأنهم عطوا للواحد عمر تانى بحاله..!
</su>
<su id="bolt-arz-DF-169-181091-8751442_p3_su11">
 والحلم بيتحقق
</su>
<su id="bolt-arz-DF-169-181091-8751442_p3_su12">
 فعلاً النهاردة الصبح مصر غير مصر امبارح أبدًا
</su>
<su id="bolt-arz-DF-169-181091-8751442_p3_su13">
 الإسكندرية لم تنم الليلة..! 
</su>
<su id="bolt-arz-DF-169-181091-8751442_p3_su14">
 النهاردة الهوا حلو جدًا.. الناس ماشية فى الشارع مُبتسمة 
</su>
<su id="bolt-arz-DF-169-181091-8751442_p3_su15">
 كنت عايزة أهنى كل الناس الصبح..
</su>
<su id="bolt-arz-DF-169-181091-8751442_p3_su16">
 ان شاء الله ده هيكون ألبوم وسجل لكل لقطة وكل لحظة ثورة عشناها..
</su>
<su id="bolt-arz-DF-169-181091-8751442_p3_su17">
 بس ضرورى هتحتوى على التمن الغالى للحرية.. دم الأحرار اللى اشتروا حرية الأمة بدماهم وروحهم... وهتشيل ذكرياتنا فى طريق النصر وبطش الظالم
</su>
<su id="bolt-arz-DF-169-181091-8751442_p3_su18">
 الحمد لله.. 
</su>
<su id="bolt-arz-DF-169-181091-8751442_p3_su19">
 حمد لله على سلامتك يا مصر.. حمد لله على سلامتك يا وطنى
</su>
</post>
<post id="bolt-arz-DF-169-181091-8751442_p5">
<su id="bolt-arz-DF-169-181091-8751442_p5_su1">
 قيصر  موضوع جميل وفكرتة روعة
</su>
<su id="bolt-arz-DF-169-181091-8751442_p5_su2">
 تجربتي مع الثورة عاشها كل المصريين تقريبا يوم بيوم من اول ما بدأت
</su>
<su id="bolt-arz-DF-169-181091-8751442_p5_su3">
 زعلانة اني مكنتش متابعة من قبل ما تبدأ
</su>
<su id="bolt-arz-DF-169-181091-8751442_p5_su4">
 ومعنديش أعذار أعتذر بيها
</su>
<su id="bolt-arz-DF-169-181091-8751442_p5_su5">
 الفكرة كانت بالنسبالي مش مكتملة
</su>
<su id="bolt-arz-DF-169-181091-8751442_p5_su6">
 مكنتش متابعة أي حاجة تقريبا
</su>
<su id="bolt-arz-DF-169-181091-8751442_p5_su7">
 لكن يوم 28 تحديدا مجموعة من شابا العيلة قررو ينزلو التحرير ويشاركو كان ضمنهم أخويا الصغير
</su>
<su id="bolt-arz-DF-169-181091-8751442_p5_su8">
 وفور نزولهم انقطع الاتصال بيهم نهائيا في سابقة لم تحدث منذ دخول التليفونات المحمولة
</su>
<su id="bolt-arz-DF-169-181091-8751442_p5_su9">
 كنا في الوقت دا زي المجانين علي محطات الأخبار بندور علي أي خبر يطمنا ووسط المناظر اللي كنا شايفنها ع المحطات الفضائية
</su>
<su id="bolt-arz-DF-169-181091-8751442_p5_su10">
 أصابتنا حالة من فقدان الأمل في انهم يرجعو أحياء
</su>
<su id="bolt-arz-DF-169-181091-8751442_p5_su11">
 دا تقريبا كان أول يوم احس بية بوجود خطر حقيقي بيهددنا وبيهدد حريتنا...
</su>
<su id="bolt-arz-DF-169-181091-8751442_p5_su12">
 فاصل ونواصل
</su>
</post>
<post id="bolt-arz-DF-169-181091-8751442_p14">
<su id="bolt-arz-DF-169-181091-8751442_p14_su1">
 اهلا يا سيزار
</su>
<su id="bolt-arz-DF-169-181091-8751442_p14_su2">
 موضوع مميز
</su>
<su id="bolt-arz-DF-169-181091-8751442_p14_su3">
 طبعا كلنا مش مصدقين الي حصل
</su>
<su id="bolt-arz-DF-169-181091-8751442_p14_su4">
 بس مصر تستحق اكثر من ذلك اخي
</su>
<su id="bolt-arz-DF-169-181091-8751442_p14_su5">
 انا يوم جمعه الغضب كنت موجود في ميت غمر ولما الاتصال انقطع عن القاهرة مكنتش عارف ايه بيحصل هناك
</su>
<su id="bolt-arz-DF-169-181091-8751442_p14_su6">
 وفقدت الاتصال مع اصحابي
</su>
<su id="bolt-arz-DF-169-181091-8751442_p14_su7">
 ودة خليني اصر اني اسافر للقاهرة السبت
</su>
<su id="bolt-arz-DF-169-181091-8751442_p14_su8">
 وروحت ميدان التحرير
</su>
<su id="bolt-arz-DF-169-181091-8751442_p14_su9">
 وشوفت اد ايه شبابنا محترم وهما بيلموا الزباله
</su>
<su id="bolt-arz-DF-169-181091-8751442_p14_su10">
 وكان فعلا ملحمة وطنيه في حب مصر
</su>
<su id="bolt-arz-DF-169-181091-8751442_p14_su11">
 ودخلنا نصلي العصر في عمر مكرم
</su>
<su id="bolt-arz-DF-169-181091-8751442_p14_su12">
 وانا خارج وجدت شاب مضروب طلقه في دماغه من القناصه الي كانوا موجودين
</su>
<su id="bolt-arz-DF-169-181091-8751442_p14_su13">
 اد ايه بكيت علي البلد دي
</su>
<su id="bolt-arz-DF-169-181091-8751442_p14_su14">
 بس كنت حاسس بارداه الشعب
</su>
<su id="bolt-arz-DF-169-181091-8751442_p14_su15">
 كانت القناصه في كل حته وبردوا الشعب بيذيد في الميدان
</su>
<su id="bolt-arz-DF-169-181091-8751442_p14_su16">
 اكتر شيء خلاني ابكي يوم الاربعاء المشهور بموقعه الجمال لما شفت اصحابي واهلينا وهما بيتقتلوا في الميدان
</su>
<su id="bolt-arz-DF-169-181091-8751442_p14_su17">
 وانا للاسف كنت موجود برة القاهرة
</su>
<su id="bolt-arz-DF-169-181091-8751442_p14_su18">
 وفي الوقت دة حصلي نوع من انواع الياس
</su>
<su id="bolt-arz-DF-169-181091-8751442_p14_su19">
 ياس اني اشوف ناس معندهاش رحمة وهي بتقتل في شبابنا
</su>
<su id="bolt-arz-DF-169-181091-8751442_p14_su20">
 ياس اني اشوف النظام يستنكر والضرب لسه مستمر
</su>
<su id="bolt-arz-DF-169-181091-8751442_p14_su21">
 الحمد لله النظام سقط وبقي الشعب هو الباقي
</su>
<su id="bolt-arz-DF-169-181091-8751442_p14_su22">
 سيزار ميحسش بفساد النظام الا الي اتقرص منه
</su>
<su id="bolt-arz-DF-169-181091-8751442_p14_su23">
 تعرف سيزار اولاد عماتي واحد اتقتل علي ايد ظابط في سنه 2000 عشان الانتخابات انضرب بدون محاكمه سيزار
</su>
<su id="bolt-arz-DF-169-181091-8751442_p14_su24">
 وللاسف شوهوا صوره بعد القتل زي ما حصل مع خالد سعيد وكان اخوه الصغير هو الشاهد الوحيد علي الواقعه
</su>
<su id="bolt-arz-DF-169-181091-8751442_p14_su25">
 اعتقلوه وبعد يومين جلنا نبأ انه انتحر
</su>
<su id="bolt-arz-DF-169-181091-8751442_p14_su26">
 تعرف انتحر ازاي سيزار
</su>
<su id="bolt-arz-DF-169-181091-8751442_p14_su27">
 قطعوا شرايين ايده من اربع اماكن
</su>
<su id="bolt-arz-DF-169-181091-8751442_p14_su28">
 من عند الساعد والدراع في كل ايد
</su>
<su id="bolt-arz-DF-169-181091-8751442_p14_su29">
 تتخيل سيزار لو انا قطعت شرايين ايد
</su>
<su id="bolt-arz-DF-169-181091-8751442_p14_su30">
 هيبقي فيا اعصاب اقطع ايدي التانيه ؟؟؟؟
</su>
<su id="bolt-arz-DF-169-181091-8751442_p14_su31">
 هو دة نظام حسني مبارك يا سيزار
</su>
<su id="bolt-arz-DF-169-181091-8751442_p14_su32">
 الحمد لله
</su>
<su id="bolt-arz-DF-169-181091-8751442_p14_su33">
 ان مصر رجعت تاني لينا
</su>
</post>
</multipost>
