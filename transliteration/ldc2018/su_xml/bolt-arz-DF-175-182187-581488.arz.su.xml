<multipost id="bolt-arz-DF-175-182187-581488" language="Arabic">
<post id="bolt-arz-DF-175-182187-581488_p1">
<su id="bolt-arz-DF-175-182187-581488_p1_su1">
 هي دي الثورة هي دي الحقوق والعدالة اللي بيطالبوا بيها
</su>
<su id="bolt-arz-DF-175-182187-581488_p1_su2">
 حسبي الله ونعم الوكيل خربوا البلد
</su>
<su id="bolt-arz-DF-175-182187-581488_p1_su3">
 انا مش مع النظام السابق اطلاقآ لانه كان كله ظلم وفرحت لما اتغير وقلت اهو في تقدم كفايه انه السبب في غربتنا وتقليل كرامتنا بره وجوه لكن الثورة تبقا فوضى سامحوني,,,,,,,,,,,!!
</su>
<su id="bolt-arz-DF-175-182187-581488_p1_su4">
 واللي بيطالبوا بتسليم السلطة مدنية نفسي افهم مين من المدنين اللي عايزينه يمسكها ويمشي البلد 
</su>
<su id="bolt-arz-DF-175-182187-581488_p1_su5">
 ايه مع احترامي للي في الميدان عايزين واحد منهم يمسكها ولا مجموعة من حزب او ائتلاف 
</su>
<su id="bolt-arz-DF-175-182187-581488_p1_su6">
 عارفين الموضوع ده لو حصل ايه اخرنا ومصيرنا زي ليبيا والعراق  امريكا اللي هاتحكمنا 
</su>
<su id="bolt-arz-DF-175-182187-581488_p1_su7">
 هو ده اللي عايزينه هاتقوله مستحيل ومحدش يقدر ساعتها هاناخد بال...........!ومحدش هايقدر يفتح بقه لأننا احنا اللي طالبنا بكده واحنا اللي اختارنا. 
</su>
<su id="bolt-arz-DF-175-182187-581488_p1_su8">
 اصل بالعقل بلد مالهاش كبير وشعبها بياكل بعض وبيخرب وبيدمر فيها متوقعين ايه 
</su>
<su id="bolt-arz-DF-175-182187-581488_p1_su9">
 ما احنا لو ايد واحد ومش بندي فرصة لحد يقول شوفوا مصر بقت عامله ازاي شعبب مفكك وكل شوية بنطالب بحد يحكم البلد يعني مصر مش لاقية حد يحكمها ولا في حد قادر يسيطر عليها ويمشي امورها فتيجي الكبيرة تسايس وتقول انا همشي الامور واظبط لكم البلد مدام مش عاجبكم حد ولا في حد عارف يسيطر ع البلد
</su>
<su id="bolt-arz-DF-175-182187-581488_p1_su10">
 يبقا ساعتها احنا اللي ادناهم البلد بإدينا على طبق من فضة زي بالظبط اسرة وفيها اب وام واولاد عايشين في قصر جميل اوي وفخم جدا بس الام والاولاد بيهزأوا في الاب ولا له احترام ولا هيبه والولاد بياكلوا في بعض اكل متوقعين اللي بره هايحترمه رب البيت ده ازاي ولا هو في نظرهم ايه!!؟؟!
</su>
<su id="bolt-arz-DF-175-182187-581488_p1_su11">
 وطبعا الطمع والعيون كلها هتبقا عليهم وع القصر ده وكله عايز يدخل للست ماهي كده كده مالهاش راجل والولاد انفسهم همهم الفلوس والخروج يعني بأقل شيء اي حد من بره ممكن يضحك ع الولاد ويستغل البيت والام وده بإختصار وضع مصر واللي اللي احنا بنعمله في بعض كله يلا نفسي ومصلحتي اولا ومش مهم البلد تتخرب.
</su>
<su id="bolt-arz-DF-175-182187-581488_p1_su12">
 كل واحد ماشي برائيه ومهزله وحاجة ارف 
</su>
<su id="bolt-arz-DF-175-182187-581488_p1_su13">
 عايزين توصلوا بمصر فين تاني خليتوا الواحد يقول ان مبارك غلطان انه معملش زي بتاع سوريا ولا القذافي ولا عبدالله صالح 
</su>
<su id="bolt-arz-DF-175-182187-581488_p1_su14">
 خليتونا نندم ونقول الايام الاولى احسن ع الاقل كان في ظلم بس مكنش في دم وموت وشباب زي الورد بتروح ((وكنا في امان من الخطر الخارجي والداخلي يمكن دي الحسنة الوحيدة اللي كانت في النظام السابق ليه عشان كان لينا اب كان لينا كبير مكنش حد يقدر يهوب ويجي ناحية بلدنا في احترام لصاحب البلد دي هو صحيح كان ممرمطنا بس مننا فينا مافيش مشكلة)).
</su>
<su id="bolt-arz-DF-175-182187-581488_p1_su15">
 بس للأسف فعلا احنا شعب مبنتحكمش غير من حديد ونار ناخد ع دماغنا نمشي عدل ونلتزم لكن اللي يفلت لينا الحبل ولو شوية بنسوق فيها
</su>
<su id="bolt-arz-DF-175-182187-581488_p1_su16">
 عايزة افهم حاجة واحدة بس عايزين ايه تاني
</su>
<su id="bolt-arz-DF-175-182187-581488_p1_su17">
 طالبتوا بسقوط النظام وسقط النظام.
</su>
<su id="bolt-arz-DF-175-182187-581488_p1_su18">
 غيروا الحكومة واتغيرت.
</su>
<su id="bolt-arz-DF-175-182187-581488_p1_su19">
 شيلوا الريس واتشال الريس.
</su>
<su id="bolt-arz-DF-175-182187-581488_p1_su20">
 حطوا شرف اتحط ورجعتوا طالبوا انه يتشال واتشال (ليه عشان مش عامل حاجة طيب الراجل هايلحق يعمل ايه ولا ايه من كتر اللي بتعمله كل يومين اعتصام وطلبات جديدة لو واحدة بتبيع فجل ع الشارع ولا واحد حماته كلمته بطريقة ما ولا الفراش اتأخر بالشاي للموظف بسرعة ع الميدان وطالب بتغيره وحبسهم) 
</su>
<su id="bolt-arz-DF-175-182187-581488_p1_su21">
 فالراجل كان يظبط امن البلد ويعدل الوضع وينفذ طلبات الثورة ولايسمع لكل واحد مش عاجبه لو ذبابة عدت على وشه ازاي عصام شرف سمح ليها تيجي ع وشه.
</su>
<su id="bolt-arz-DF-175-182187-581488_p1_su22">
 والمجلس العسكري بقا كخه دلوقتي غلط المجلس انه مسمعش كلام الريس وشاط فيكم بالنار والجزم ساعتها كان هيبقا حلو المجلس.
</su>
<su id="bolt-arz-DF-175-182187-581488_p1_su23">
 والشرطة عشان مبقتش تعترض لحد وسايباكوا تعتصموا زي ما انتوا عايزين وبراحتكوا واهي الشرطة بقت ديمقراطية معاكم 
</su>
<su id="bolt-arz-DF-175-182187-581488_p1_su24">
 كده الشرطة برضوا وحشه ليه وليه الشرطة مش بتعمل لينا حاجة يعني لو بالسب واللعن وقذف الامهات والاعتقالات ساعتها ساعتها نمشي عدلين.
</su>
<su id="bolt-arz-DF-175-182187-581488_p1_su25">
 (يعني بستفزوا الواحد يعملوا شغب ويخربوا ولما الشرطة تمنع بالذوق والكلام بس نسوق فيها اكتر ونستفزها ولما تيجي تسيطر ع الوضع تبقا بنت كلب وظالمة والحقونا ياعالم الشرطة بتقتل فينا 
</su>
<su id="bolt-arz-DF-175-182187-581488_p1_su26">
 طيب ايه اللي وصلها نها تقتل فيكم ما هو من عمايلكم، 
</su>
<su id="bolt-arz-DF-175-182187-581488_p1_su27">
 يعني اللي عايز يعتصم ولا بيطالب بحق يطالب بإحترام وبأدب مش هايلاقي رد فعل من اللي قدامه غير كل احترام وكلمة حاضر، زي لما راحوا يضربوا في وزارة الداخلية طيب المبنى ذنبه ايه ولا العساكر اللي بتحرصه ذنبها ايه وطبيعي جدا حد جاي يتهجم عليا وبيخرب ويحرق المكان اللي انا فيه رد فعلي اني هانزل اقتله فــ بجد شعب مستفز )
</su>
<su id="bolt-arz-DF-175-182187-581488_p1_su28">
 فين شباب 25 يناير الشباب المحترم اللي قام بالثورة فعلا وطالب حقوقه بإحترام وعقلانية وادب 
</su>
<su id="bolt-arz-DF-175-182187-581488_p1_su29">
 فين راح ده صدقوني دول بيندموا دلوقتي انهم بدؤا الثورة لانهم لو كانوا يعرفوا ان حال البلد هيوصل كده ماكانوش عملوها من الاول
</su>
<su id="bolt-arz-DF-175-182187-581488_p1_su30">
 وعارفين احنا هنفضل كده ولا هنتغير لان كل واحد ماشي بدماغه وبرائيه ولاعمرنا هانتفق عشان كله بيقول يلانفسي ومش غيري ولا البلد
</su>
<su id="bolt-arz-DF-175-182187-581488_p1_su31">
 مع اني بستغرب جدا قبل الفوضى ( الثورة) مسلم ومسيحي خبطوا في بعض عشان احداث الكنيسة وفي الثورة كلنا مصريين ومصر بلدنا ولازم نحافظ عليها كلنا واحد ورأينا وهدفنا واحد خلصت الثورة رجعنا تاني مسلم ومسيحي ويلا نفسي
</su>
<su id="bolt-arz-DF-175-182187-581488_p1_su32">
 وغيره وغيره وغيره من الاحداث اللي لاتعد
</su>
<su id="bolt-arz-DF-175-182187-581488_p1_su33">
 ودلوقتي احداث بور سعيد كلنا واحد ومصريين وهاتخلص وهايخترعوا حاجة تانية ونتفرق بيها مش شرط مسلم ومسيحي لا مسلم ومسلم عادي جدا ويختلفوا برضوا.
</su>
<su id="bolt-arz-DF-175-182187-581488_p1_su34">
 نفسي نفسي تثبتوا ع قرار واحد وهدف واحد او تكونوا صوت واحد وايد واحده حددوا مطالبكم واطلوبوها وادوا فرصة للجيش ولا الحكومة يعملوا حاجة في البلد ليه الدوخة دي مدوخينهم ودايخين معاهم ومش عارفين انتوا عايزين ايه
</su>
<su id="bolt-arz-DF-175-182187-581488_p1_su35">
 يعني دلوقتي الجيش كان هايخلي بالوا من بتوع بور سعيد ولا الانتخابات ولا الشؤون الداخلية بالمحافظات ولا الحدود بجد خفوا عليهم ارحموهم
</su>
<su id="bolt-arz-DF-175-182187-581488_p1_su36">
 يعني كل واحد يتخيل نفسه ساكن في بيت كبير اوي اوي وفي عشرة تحت عمالين يطلبوا منه طلبات 
</su>
<su id="bolt-arz-DF-175-182187-581488_p1_su37">
 اطلع هات كذا وده مش عاجبه وضعية العفش كده وده عايز اكل وده بيطالب انك تجيبله حقه من ده و و و و و و وو و تخيلوا نفسكم مكانه هاتسيطروا ازاي ع الوضع 
</su>
<su id="bolt-arz-DF-175-182187-581488_p1_su38">
 الام لما يكون عندها 3 عيال ده يعيط وده ضرب اخوه وده عايز ياكل واالي عايز يتشال وعايزه تضر الاكل وترتب البيت شوفوا اعصابها بتكون ازاي مشدودة ومش مركزة عايزة ترضي الجميع ومش عارفة 
</su>
<su id="bolt-arz-DF-175-182187-581488_p1_su39">
 صدقوني ده وضع الجيش والمجلس العسكري معانا والمطلوب منه انه يمشي ع دماغ كل واحد شوية ويرضي الجميع ويحقق مطلب كل واحد بس ازاي كل انسان وله طاقة
</su>
<su id="bolt-arz-DF-175-182187-581488_p1_su40">
 ولو ايد خفيه داخلة وسطينا وطرف تالت والكلام ده ولا الجيش فعلا هو اللي خطط للأحداث دي 
</su>
<su id="bolt-arz-DF-175-182187-581488_p1_su41">
 طيب ليه نديله فرصة ليه او لغيره م اللي عايزين يخربوا البلد 
</su>
<su id="bolt-arz-DF-175-182187-581488_p1_su42">
 الطرف التالت ده عارف نقطة الضعف ايه وبيلعب عليها ياريت نفوق ونبص للبلد شوية ومنديش فرصة لحد يلعب بينا وبأعصابنا ويسيطر ع عقولنا واحنا مغيبين
</su>
<su id="bolt-arz-DF-175-182187-581488_p1_su43">
 صدقوني لو اتفقنا على المطالب الاساسية وبصينا لمصلحة البلد اللي هايعود منها مصلحتنا
</su>
<su id="bolt-arz-DF-175-182187-581488_p1_su44">
 اتقوا الله في مصر اتقوا الله في مصر ربنايسترها ع البلد
</su>
</post>
<post id="bolt-arz-DF-175-182187-581488_p3">
<su id="bolt-arz-DF-175-182187-581488_p3_su1">
 من دعى لميت في الدنيا يسخر له الله من يدعي له بعد وفاته...
</su>
<su id="bolt-arz-DF-175-182187-581488_p3_su2">
 اللهم اجعلها صدقه جاريه لي ولوالدي وللمسلمين ولمن نشرها
</su>
<su id="bolt-arz-DF-175-182187-581488_p3_su3">
 لوّ سمحّتم خلوّها تمّر عّلى أكبّر عدّد حتىّ يدّعون لهّم ولا تحرموّنهم من هذا الدعاء
</su>
</post>
<post id="bolt-arz-DF-175-182187-581488_p5">
<su id="bolt-arz-DF-175-182187-581488_p5_su1">
 اللهم اضرب الظالمين بالظالمين و اخرجنا منها سالمين... 
</su>
<su id="bolt-arz-DF-175-182187-581488_p5_su2">
 اللهم ارحم من قبضت ارواحهم اليك.. 
</su>
<su id="bolt-arz-DF-175-182187-581488_p5_su3">
 اللهم انزل علي اهلهم الصبر و السلوان.. 
</su>
<su id="bolt-arz-DF-175-182187-581488_p5_su4">
 اللهم احفظ مصر اللهم احفظ شعب مصر.. اللهم وحد الصف و اكشف الغمه و انصر الامه
</su>
</post>
<post id="bolt-arz-DF-175-182187-581488_p6">
<su id="bolt-arz-DF-175-182187-581488_p6_su1">
 وانا معاكي والله
</su>
<su id="bolt-arz-DF-175-182187-581488_p6_su2">
 وكمان مش عرفه اي علاقة اللي حصل امبارح بمبارك ولا الفلول 
</su>
<su id="bolt-arz-DF-175-182187-581488_p6_su3">
 هي مش اول جمهور المصري او الاسماعيلي يبلطجو علي الاهلي وجمهوره بس هي زادت اوووووي امبارح عشان الانفلات الامني اللي في البلد لكن اللي يعمل سيرش علي النت هيلاقي ياما مذاااابح كانت بتحصل
</su>
<su id="bolt-arz-DF-175-182187-581488_p6_su4">
 يعني موقف شبة دا حصل لوالدتي من يجي اكتر من خمسه وعشرين سنه  كان الاهلي بيلعب هناك بس فاز وهما راجعين كسروا الاتوبيسات بتاعت الجمهور والاعيبه  وهي كانت في الاتوبيسات دي ((اصل مامتي اهلويه متعصبه )) 
</su>
<su id="bolt-arz-DF-175-182187-581488_p6_su5">
 فدا ملوش علاقه بنظام سابق ولا حالي دا مرتبط بالبلطجه اللي دايره في البلد وغل وحقد المصرين علي بعض
</su>
</post>
<post id="bolt-arz-DF-175-182187-581488_p7">
<su id="bolt-arz-DF-175-182187-581488_p7_su1">
 انا مش معاكي في الرائ خالص
</su>
<su id="bolt-arz-DF-175-182187-581488_p7_su2">
 ده المجلس العسكري عايز يوصل الشعب لكده عشان يسكت ويهدا
</su>
<su id="bolt-arz-DF-175-182187-581488_p7_su3">
 حبيبتي لولا الاعتصمات كل شوية مكنش حصل حاجة في البلاد
</su>
<su id="bolt-arz-DF-175-182187-581488_p7_su4">
 الاعتصمات ديه هي الي مسكاهم من ايدهم الي بتوجعم
</su>
<su id="bolt-arz-DF-175-182187-581488_p7_su5">
 يا ريت نشكرهم مش نشتم فيهم
</su>
</post>
<post id="bolt-arz-DF-175-182187-581488_p9">
<su id="bolt-arz-DF-175-182187-581488_p9_su1">
 مع احترامي لرأيك ووجهة نظرك بس بزمتك انتي شايفة ان في حاجة بتحصل في البلد غير الخراب المستعجل من كتر الاعتصامات
</su>
<su id="bolt-arz-DF-175-182187-581488_p9_su2">
 هاتيلي ايه اللي تم تعديله في البلد اذكري لي شئ واحد طلعنا بيه غير ان النظام اتشال ايه اللي تم تعديله في البلد
</su>
<su id="bolt-arz-DF-175-182187-581488_p9_su3">
 الشباب اشتغل!
</su>
<su id="bolt-arz-DF-175-182187-581488_p9_su4">
 السكن توفر!
</su>
<su id="bolt-arz-DF-175-182187-581488_p9_su5">
 الحاجة رخصت!
</su>
<su id="bolt-arz-DF-175-182187-581488_p9_su6">
 حالنا اتصلح!
</su>
<su id="bolt-arz-DF-175-182187-581488_p9_su7">
 تعرفي ايه اللي بيتقال عن مصر بره!!
</su>
<su id="bolt-arz-DF-175-182187-581488_p9_su8">
 انتي نفسك عاجبك وضع البلد كده!!
</su>
<su id="bolt-arz-DF-175-182187-581488_p9_su9">
 وبعدين ايه مصلحة المجلس انه يفضل متمسك بالبلد بالعكس احب ما عليه انه يسلمها ويخلص م الارف ده
</su>
<su id="bolt-arz-DF-175-182187-581488_p9_su10">
 مين بيحب يجيب وجع الراس لنفسه.
</su>
<su id="bolt-arz-DF-175-182187-581488_p9_su11">
 هو اللي مخليه ماسك في السلطة لحد دلوقتي انه عايز يسلم البلد لأيد امينه مش ناقصة هي خراب وده اكبر دليل ع حبه ووفائه للبلد وخوفه عليها
</su>
<su id="bolt-arz-DF-175-182187-581488_p9_su12">
 ولو هو مش فارقة معاه وحابب السلطة وبس كان اباد فينا وخلص من اللي كل يوم في اعتصام واعتقل واقتل وريح باله وكان يقول يلا واللي مش عاجبه يخبط راسه في الحيط ولا سلمها مدنية لاي حد من الشارع وده اللي بيطالبوا بيه وكان قالنا شيلوا واشربوا بقا واتفرجوا ساعتها ع اللي هايحصل من البلاد اللي بره 
</su>
<su id="bolt-arz-DF-175-182187-581488_p9_su13">
 ((يابنتي قالوها كده صريحة مصر هي تورتة الشرق الاوسط كله مستني اللي مسيطر عليها يروح عشان ينهشوا فيها))
</su>
<su id="bolt-arz-DF-175-182187-581488_p9_su14">
 بس مشكلته انه صابر علينا لانه عارف ان احنا مش فاهمين حاجة ومش هنحس بقيمة اللي بيعمله ده غير اما نلاقي نفسنا في ايد امينه 
</su>
<su id="bolt-arz-DF-175-182187-581488_p9_su15">
 فعلا ياريت كل واحد يفكر في مصلحة البلد زيهم مش مصالحنا الشخصية وبس 
</su>
<su id="bolt-arz-DF-175-182187-581488_p9_su16">
 ياريت بدل الاعتصام نشتغل نصلح اللي بنخربوا مافيش شغل خلاص نقعد ونهدا وندي فرصة ليهم يلحقوا يعملوا حاجة في البلد 
</su>
<su id="bolt-arz-DF-175-182187-581488_p9_su17">
 خلوا لينا وجهة نظر ابعد من كده بصوا لقدام لو مشي المجلس والسلطة بقت مدنية تفتكري ساعتها الشعب هايهدا ويتصلح حال البلد!!
</su>
</post>
<post id="bolt-arz-DF-175-182187-581488_p10">
<su id="bolt-arz-DF-175-182187-581488_p10_su1">
 اللهم احفظ مصر اللهم احفظ شعب مصر.. 
</su>
<su id="bolt-arz-DF-175-182187-581488_p10_su2">
 اللهم وحد الصف و اكشف الغمه و انصر الامه
</su>
<su id="bolt-arz-DF-175-182187-581488_p10_su3">
 امين يارب
</su>
</post>
<post id="bolt-arz-DF-175-182187-581488_p11">
<su id="bolt-arz-DF-175-182187-581488_p11_su1">
 ماهو اللي ميعرفش يقول ايه...............ّ!!!ّ
</su>
<su id="bolt-arz-DF-175-182187-581488_p11_su2">
 بقولك لو واحد مش رضي يوقف له تاكسي هايطلع ع الميدان ويقول مبارك السبب هو اللي خلاه ميقفش
</su>
<su id="bolt-arz-DF-175-182187-581488_p11_su3">
 يابنتي حسبي الله ونعم الوكيل في كل واحد عايز يخرب البلد ويمشيها ع مزاجه
</su>
<su id="bolt-arz-DF-175-182187-581488_p11_su4">
 مش بقولك كله بيقول يلا نفسي
</su>
<su id="bolt-arz-DF-175-182187-581488_p11_su5">
 ربنا يسترها ع البلد
</su>
</post>
<post id="bolt-arz-DF-175-182187-581488_p12">
<su id="bolt-arz-DF-175-182187-581488_p12_su1">
 يارب احفظها من كل شر ومن شرور انفسنا اولا
</su>
</post>
<post id="bolt-arz-DF-175-182187-581488_p13">
<su id="bolt-arz-DF-175-182187-581488_p13_su1">
 المشاركة الأصلية كتبت بواسطة حتى تلتقى ارواحنا فى الجنه ربنا يحفظ بلادنا وشبابنا
</su>
</post>
<post id="bolt-arz-DF-175-182187-581488_p14">
<su id="bolt-arz-DF-175-182187-581488_p14_su1">
 لا مبارك مالوش دعوه والعادلي ملوش دعوه والمجلس العسكري مالوش دعوه هما عساكر الداخليه كان مالهمش نفس يشتغلو ونتيجة الماتش معجبتهمش فسابو بقى المصريين يتعاملو مع بعض
</su>
</post>
<post id="bolt-arz-DF-175-182187-581488_p15">
<su id="bolt-arz-DF-175-182187-581488_p15_su1">
 لا حول ولا قوة إلا بالله العلي العظيم
</su>
<su id="bolt-arz-DF-175-182187-581488_p15_su2">
 استغفرك ربي واتوب اليك
</su>
</post>
<post id="bolt-arz-DF-175-182187-581488_p16">
<su id="bolt-arz-DF-175-182187-581488_p16_su1">
 ((لا طبعا مش عجبني وضع البلد خالص يا حبيبتي وده ميرضيش حد
</su>
<su id="bolt-arz-DF-175-182187-581488_p16_su2">
 بس احب اقولك الي النظام الفاسد بوظه في 30 سنة مش حيتصلح في سنة واحدة بس ايدهم بتلعب في البلد وتولعها مش الثوار ولا الاعتصمات ))
</su>
<su id="bolt-arz-DF-175-182187-581488_p16_su3">
 (( حقولك مصلحته يا قمر ان الطنطاوي مش حيتحاسب لا هو ولا مبارك وولادته ورجالته والعادلي والشله ديه كلها موجوده,, طول ما طنطاوي في الحكم هما في امان والمجلس العسكري بيخطط يقعد اكتر واكتر مش زي ما بتقولي خايف على البلد لا عشان يحمي كلابه ويجيب رائيس تحت امره )), 
</su>
<su id="bolt-arz-DF-175-182187-581488_p16_su4">
 زي ما بتقولي ايد امينة بس ايد تحافظ عليه ومش تحاكمة, عشان لو كان خايف على البلد كان سلم السلطة لمجلس الشعب وريح دماغه ))
</su>
<su id="bolt-arz-DF-175-182187-581488_p16_su5">
 (( يا قمر هو مش الي بيحصل فينا ده اباده, دول بيقتلوا شبابنا وكمان مش اي شباب
</su>
<su id="bolt-arz-DF-175-182187-581488_p16_su6">
 الشباب الي عندهم فكر وفعلا ولاد ناس روحي شوفي صور الشهد
</su>
<su id="bolt-arz-DF-175-182187-581488_p16_su7">
 حيتبقلنا مين بس يا ربي  الي بياخد 20 جنية ويدي صوته ولا الي بياخد رشوة ولا ولا صدقيني فعلا هما بيموتنا بس وحده وحده
</su>
<su id="bolt-arz-DF-175-182187-581488_p16_su8">
 حبيتي عايزة اوضحلك حاجة مع احترامي ليكي انتي متعرفيش طنطاوي ده عسكري يعني تفكرهم على قدهم
</su>
<su id="bolt-arz-DF-175-182187-581488_p16_su9">
 يعني مش ده من ضمن 80 مليون مصري هو الي عارف مصلحة البلد وخايف علينا, في مفكرين وساسين اكثر منه علم ورؤيا في الحياة السياسية
</su>
<su id="bolt-arz-DF-175-182187-581488_p16_su10">
 حبيبتي مش تنسي مهما راوح وجيه هو مازال من النظام السابق ومش اتشال معاهم !!
</su>
<su id="bolt-arz-DF-175-182187-581488_p16_su11">
 عشان كده الثورة لسه مخلصتش ومش حتخلص غير لما نمشي الناس ديه كلهاا..
</su>
</post>
<post id="bolt-arz-DF-175-182187-581488_p17">
<su id="bolt-arz-DF-175-182187-581488_p17_su1">
 عشان كده الثورة لسه مخلصتش
</su>
<su id="bolt-arz-DF-175-182187-581488_p17_su2">
 ومش حتخلص غير لما نمشي الناس ديه كلهاا..
</su>
<su id="bolt-arz-DF-175-182187-581488_p17_su3">
 اوك معاكي في كل ده بس برضوا اللي بيحصل كويس
</su>
<su id="bolt-arz-DF-175-182187-581488_p17_su4">
 وبعدين انا مش شايفة الشباب المثقف ده 
</su>
<su id="bolt-arz-DF-175-182187-581488_p17_su5">
 يعني عايزة تقنعيني ان االي حصل امبارح ده مش الشباب المثقف اللي خايف ع البلد واللي بيحصل في التحرير ده الشباب اللي خايف ع البلد اللي ليه فكر سياسي وعنده رؤية حتى ان كان المجلس متواطئ مع مبارك وبيأخر كل ده عشان  لا هو ولا مبارك يتحاكموا من حقه عارفه ليه عشان احنا ادينا الفرصة لكده كلمه تودينا وكلمة تجيبنا
</su>
<su id="bolt-arz-DF-175-182187-581488_p17_su6">
 وقولنا لو هدف واحد ومش وقته خالص حزبي وحزبك وناكل في بعض مصر هاتتعدل وفي اقل من شهر بس ازاي منبقاش مصريين لو معملناش كده
</su>
<su id="bolt-arz-DF-175-182187-581488_p17_su7">
 شوفتي انتي في جلسة مجلس الشعب في اول ساعة واختلفوا وكله عايز صوته بس هو اللي مسموع
</su>
<su id="bolt-arz-DF-175-182187-581488_p17_su8">
 طيب ازاي هنتفق ونحدد مصير البلد
</su>
<su id="bolt-arz-DF-175-182187-581488_p17_su9">
 وكل ما نعاند في بعض وكل واحد ماشي ع هواه كل ما البلد بتخرب اكتر وكل مالحال يميل اكتر وفرصة اكبر واكبر للمماطلة في الحكم والبلد تضيع
</su>
<su id="bolt-arz-DF-175-182187-581488_p17_su10">
 ربنا يهدي
</su>
</post>
<post id="bolt-arz-DF-175-182187-581488_p18">
<su id="bolt-arz-DF-175-182187-581488_p18_su1">
 كلامك جميل اووي يا قمر بس منطقي ان لا يمكن 80 مليون واحد يتفق ط ده احنا في بيتنا بنختلف وبنتعارض
</su>
<su id="bolt-arz-DF-175-182187-581488_p18_su2">
 لاكن بلاش نخاون المتظاهرين وديه كانت نقطة اختلافي معاكي
</su>
<su id="bolt-arz-DF-175-182187-581488_p18_su3">
 مفيش حاجة اسمها اجنتات اجنبية وعايزين يولعوا البلد والكلام الفاضي ده
</su>
<su id="bolt-arz-DF-175-182187-581488_p18_su4">
 لو كان ليكي ابن او اخ او اب ((لقدر الله ربنا يحافظهملك يا رب )) مات او اصيب اصابة واحدة كنت موتي 
</su>
<su id="bolt-arz-DF-175-182187-581488_p18_su5">
 كل يوم لما تلاقي مبارك بيشيله ويحطواه في احسن مستشفى وعيالهم عااادي مفيش مشكلة مرامين حاجة تحرق الدم..
</su>
<su id="bolt-arz-DF-175-182187-581488_p18_su6">
 وبالنسبة للشباب الي اتقتلوا شوفي صورهم يا قمر, مش معنى ان واحد رايح يشجع بيحب الكره يبقى تافهة ومش بيفكر لالالالا بالعكس ده انسان بيطلع قوته وواقته فان يتفرج على الرياضه نيجي احنا نموته بقى !!!
</su>
<su id="bolt-arz-DF-175-182187-581488_p18_su7">
 لعلمك مفيش بلطجي بيموت في الاحداث ديه, الناس النظيفة هي الي بضيع فيها لان المواقف ديه غريبة عليهم
</su>
<su id="bolt-arz-DF-175-182187-581488_p18_su8">
 زي بالظبط احداث محمد محمد وغيره ابن الناس هو الي بيموت...
</su>
</post>
<post id="bolt-arz-DF-175-182187-581488_p19">
<su id="bolt-arz-DF-175-182187-581488_p19_su1">
 اللي متعرفيهوش ان اخواتي الاتنين ماتوا واحدة في محمد محمود والتاني في موقعة الجمل
</su>
<su id="bolt-arz-DF-175-182187-581488_p19_su2">
 عملنا ايه استعوضنا فيهم خير
</su>
<su id="bolt-arz-DF-175-182187-581488_p19_su3">
 وقلنا الحمدلله وراحوا فدوة للبلد يمكن حال البلد يتصلح
</su>
<su id="bolt-arz-DF-175-182187-581488_p19_su4">
 بس مطلعناش وكسرنا المباني وولعنا والحاجات اللي بتحصل دي يعني ان كنا هانعمل شئ هانعمل ثورة مش فوضى ولو هنطالب هنطالب بحق ووعي
</su>
</post>
<post id="bolt-arz-DF-175-182187-581488_p20">
<su id="bolt-arz-DF-175-182187-581488_p20_su1">
 انا معاكى جدا فى رايك
</su>
<su id="bolt-arz-DF-175-182187-581488_p20_su2">
 انا مش عارفة ايه اللى حصل جديد مفيش غير خراب وبس
</su>
<su id="bolt-arz-DF-175-182187-581488_p20_su3">
 انا مش عارفة الناس دول مصريين بجد
</su>
<su id="bolt-arz-DF-175-182187-581488_p20_su4">
 ولا مفيش مخ اصلا
</su>
<su id="bolt-arz-DF-175-182187-581488_p20_su5">
 انا اعصابى تعبت ونفسيتى متحطمة على الاخر
</su>
<su id="bolt-arz-DF-175-182187-581488_p20_su6">
 وبصرخ من جوايا وبقول ارحمنا يا رب
</su>
</post>
<post id="bolt-arz-DF-175-182187-581488_p21">
<su id="bolt-arz-DF-175-182187-581488_p21_su1">
 الاعتصامات دى هى الى حتجيب البلد لورا وحتودينا فى داهية
</su>
<su id="bolt-arz-DF-175-182187-581488_p21_su2">
 ماسمعتيش الفيديو الشهير بتاع سامح نجيب الاشتراكى الى عاوز يسقط فيه الدولة
</su>
</post>
<post id="bolt-arz-DF-175-182187-581488_p22">
<su id="bolt-arz-DF-175-182187-581488_p22_su1">
 يعنى دة مبرر ليهم انهم يعملو كده؟ 
</su>
<su id="bolt-arz-DF-175-182187-581488_p22_su2">
 يعنى غياب الامن مبرر للناس تموت بعضها يعنى لازم يضربوا ويتعاملو بطريقة غير ادمية عشان يحترموا نفسهم
</su>
<su id="bolt-arz-DF-175-182187-581488_p22_su3">
 ده قانون الغاب دة ولا ايه
</su>
<su id="bolt-arz-DF-175-182187-581488_p22_su4">
 للاسف احنا زى ماعمر سليمان قال احنا شعب غير ممهد للديمقراطية
</su>
<su id="bolt-arz-DF-175-182187-581488_p22_su5">
 احنا المفروض نعمل حداد على ارواح الضحايا وحداد على انحدار الاخلاق
</su>
</post>
<post id="bolt-arz-DF-175-182187-581488_p23">
<su id="bolt-arz-DF-175-182187-581488_p23_su1">
 حبيبتي انا بتريق انا قصدي ان الداخليه متواطئه في كل اللي حصل وعايزين يلزقوها لشعب محافظه بحاله
</su>
</post>
</multipost>
